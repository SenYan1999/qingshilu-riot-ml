1○刑部等衙门议奏。老瓜贼任小山等、请解往河南正法。得上□日。此等贼犯。若越省解送。恐沿途疎脱。又生事端。既干连地方官员。而差解人役、亦属苦累。嗣后著即于现在监禁地方正法。仍于原行劫之处。张挂告示、谕众知之。永著为例　

2○辛未。谕河南巡抚田文镜。向来河南有老瓜贼。为害行旅。近见该省。屡有图财害命、不知凶犯姓名之案。或系老瓜贼、潜匿伤人。亦未可定。著该抚设法缉拏。务除匪类。毋致拖累无辜　

3○川陕总督岳钟琪疏奏、泾阳县窃贼党奇等。于永寿县拏获忽被卦子数十人、持械拒捕。以致党奇等脱逃。永寿县知县周之彝、庸惰疎忽。应请革职。得上□日。周之彝、严加议处具奏。闻卦子匪类。隶籍于江南之庐凤、及河南、山东、直隶、山陕地方。其男妇皆习拳棒技艺。携带马骡。遨游各省。每遇人烟稠密之地则以技艺博取钱米及至孤村独舍。行旅单身。则恣意抢夺。与盗贼无异。如陕西永寿县一案。公然持械拒捕。抢夺贼犯。其肆行不法可知。又闻汉中府盘获挈家游荡之男女数十口。见在审讯。嗣后著各该地方官、悉心稽查。傥有此等匪类、潜匿境内。即著查出、押解回籍。收入保甲。如在外别有夥盗不法事情。仍按律治罪。傥容留之地方、不行查出。或已经解回之后、纵令再出者。将该管官严加处分　　

4○谕、军机大臣等、朕闻河南陈许一带。有老瓜贼。汝宁地方。有卦子贼。多系凤阳等处往来大盗。而卦子贼、则出自汝宁府、及光州等处。由豫省直至湖广、山、陕、出没无常。男女同行。骡马资装甚盛。专藉妇女假扮医巫。入人家室。盗物潜逃。无由捕缉。此等匪类。汝宁等处。每至冬间。则回本籍。所当密为严拏。勿使漏网。以安良善者也。又闻山东与豫省接壤之桃源镇。特设同知一员。专司捕盗。其地积盗甚多。每岁春间。出外行劫。冬底归家。地方官未尝不知。而行踪诡秘。欲拏无据。若于冬月岁暮之时。密行恰察。方可弋获。应令豫抚密咨东省。饬令该同知。预行确访。及时搜捕。以清盗薮。以上三项、皆朕得之访闻者。尔等可字寄尹会一、令其用心料理。不可疎忽。至于应行知会邻省之处。即著尹会一、传朕谕旨。密寄去。勿令漏洩。以致远扬。更不可以介在邻封。互相推诿。凡为地方大吏者。不能除盗安民。何能辞旷职之咎耶。

5○河南按察使沈起元奏、本年拏获新旧盗案七十余起。十一月中、前抚臣尹会一、密传谕旨、饬缉老瓜。卦子。等贼。查老瓜贼最狡黠。劫杀更为惨毒。但必伺孤客夜行、方始下手。其法惟责之旅店、严禁夜行。并著捕役盘诘查拏。不许容留诡秘。至卦子贼。本江南寿州人。男妇同行。骡马连骑。从前自信阳州、正阳县、等地方。流入湖广江南为匪。经前督臣王士俊、饬拏究处。递回安插。近亦敛迹。现在责成保甲。举首查拏。其外来凤阳等处走索、卖解、等人。亦饬令尽行驱逐。豫省本年被水。诚虑饥寒所迫。盗案日滋。仰赖蠲赈叠施。民皆安堵。夏秋以后、报案止有十起。比上半年较少。现今抚臣雅尔图到任。申严先事消弭、临时擒缉之法。益当竭力督率查缉、以靖地方。得旨、得毋因讳而不报耶。且现有劫驿送本章人之衣服一事。汝岂无所闻见乎。若因新抚臣到任。而自占地步为此奏、则此见误汝终身矣。

6○乾隆五年。庚申。二月。壬申、朔。谕、据河南巡抚雅尔图奏称、豫省盗贼繁多。莅任以来。遵旨访拏。不惜重赏。以奖勤劳。并立严罚。以惩积玩。现获裕州卦子贼刘子成等、男妇多人。又拏获山东桃源镇积盗、田小猪子、郭二狗贩子等。俱系历年行劫害民之大盗。又梁朝凤案内逸犯、孙牛儿等。及邪教案内玉兰老母郝成儿等。亦已就擒。现在饬审等语。雅尔图到任不过两月。即将豫省积盗多人。设法捕缉。不使漏网。具见经理有方。实心任事。从前尹会一之因循玩愒。于此益见。雅尔图、著交部议叙。以示嘉奖。

7○谕、直隶、山东、河南、三省。有老瓜贼一种。狠毒异常。大为行旅之害。虽现在有司官设法查拏。而匪党甚众。行踪诡秘。究竟不能净其根株。况今节届严冬。正宵小窃发之际尤当加意防范。著三省督抚、各饬所属员弁稽查捕缉。严密周详。不使凶恶之徒、一名漏网。俾途次永远宁静。过客可以坦行。如再有疎虞。该督抚先行严参。毋得宽纵。

8○壬午。谕、朕前因直隶、山东、河南、三省有老瓜贼一种。狠毒异常。大为行李之害。是以特颁谕旨。令地方官设法查拏。近又闻得此种老瓜贼。北五省皆有。而陕省固原州等处尤多。每于春月空身而出。俱走潼关。分散各处谋劫。及至秋冬。各挟赃物而回。恐被捕役盘获。多于山僻小径。绕回本籍。行踪诡秘。变迁百端。必须该地方官齐心协力。不分疆界。互相查拏。庶可净厥根株。著尹继善、岱奇、黄廷桂等。檄饬委员。将老瓜贼出入取道之处。躧访查捕。务期严密周详。毋使漏网。

9○又谕。近因直隶、山东、河南、等省。老瓜恶贼。甚为害于地方。屡谕各省设法严拏。以除凶暴。而安良善。今有人奏称、阳信县拏获老瓜贼马佩天、杨开、等二十一名。供称行劫方法。俱系马佩天一人传授。而马佩天又得之于河南祥符县人朱绳武。又有李名旺、吴三毛、等二人。均籍隶祥符。与朱绳武同夥。又有山西阳曲县人赵崇武、并伊侄赵三、俱系积惯老瓜贼等语。朕思此等凶徒。既已流毒于邻省。则本地自必更甚。著雅尔图、喀尔吉善、密行查拏务获。审明从前谋劫各案。从重治罪。如事隔多年。朱绳武等本犯已故。即查其有无子孙。是否为匪。党羽何人。藏匿何处。必须一一究出。务净根株。毋使一名漏网。

10○刑部等部议准、原任山东巡抚朱定元疏请、酌定查缉老瓜贼各款。一、各汛兵务于每日黄昏迄天明。自本汛上下、至邻汛适中之地。轮替巡查。该州、县、卫、所按汛拨壮快一名。印给号单二纸。载明更次。持至两汛适中处所。俟上下汛兵巡到。即令自带姓名小戮。于号单更次下印盖。如兵役偷安。扶同蒙混。照例责惩。该管官弁。或有徇纵。均照徇纵老瓜贼定例参处。一、老瓜贼行踪虽诡、居家之时。断难逃牌甲里邻之查察。应行令各省督抚、饬所属地方官。遍谕邻佑地保人等。不时稽查。如有踪迹。即密禀严拏。不必指出首人姓名。俟起有尸赃。将首报人分别首从犯。按名赏给。其兵役平民。有能侦知首报。审实者。亦照例给赏。一、老瓜贼劫杀之案。既无上盗情形。又无事主赃单。悬空躧缉。殊非易事。但捕役人等。独无议赏之条。恐无以示鼓励。嗣后有能缉获邻境、及本境、老瓜贼者。不论首从。皆按名给赏。一、老瓜贼踪迹无定。非专员查捕。未易奏效。请敕下直隶等北五省督抚、及此五省之接壤邻封、照例通饬州县查拏外。再于所属捕盗同知、通判、遴员带役四散查拏。获有老瓜贼。照例议叙。捕役赏赉。诬良邀赏。参处治罪。从之。

11○山东巡抚晏斯盛奏、查拏老瓜贼。从前抚臣奏请、于大道通衢。令汛守兵目。彻夜游巡。并令州县派拨民壮。按更印取巡兵姓名。呈报该管文武。以稽勤惰。诚为立法严密。但老瓜贼狡狯。乘虗窃发。保无将其故智。移于僻路。以害途人。更或扮为僧道技流。以伏村落。臣请于偏区僻壤。查有墩汛者。亦照前例一体游巡。如无墩汛之地。应令各该州县派委佐杂。带领民壮乡保。分地巡查。似更整密。再缉盗之法。前抚臣于通省州县内选委八员。名曰分统。分拏盗贼。又委巡道三员。以为总统。考核勤惰。复委知府数员。以为兼统。稽查捕役。又于捕盗同知通判内、遴选才能之员。分带干役。四散查拏。臣思府州县官。均有地方之责。庶务纷繁。至于诘奸禁暴。职分当为。所部内自不容其稍诿。若所部外并责之。实属鞭长莫及。臣请将所委州县分统之任。归并委巡之同知通判。将知府兼统之任。归并总统之道员。庶事权不致纷歧。而府县等官。仍令专任巡缉。如知有匪徒潜匿别境。即差捕密拏。如委巡官役。生事扰民。立即揭参。再察缉而外。尤莫重于保甲。应专责州县严查。并知府督率。务使比户有稽。逐保无隐。匪徒一入。即行举首。一切宵小。可期尽绝。得旨。所奏颇妥。但须实力行之。

12○谕军机大臣等、前因直隶、山东、河南、等省。老瓜贼为害地方。屡经降旨。该督抚设法严拏。并谕令密行踩缉。不得张挂告示。以致奸徒闻风远扬。乃近闻山东、河南、通衢大路。仍有瓜贼出没。早晚劫夺行李。该州县官。仅于道旁搭棚竖旗。大书严拏瓜贼字样。又或建筑堡房。并无兵役巡了。转为瓜贼潜踪伏迹之地。似此草率办理。虚应故事。焉能诘奸禁暴。净厥根株。尔等可寄信与喀尔吉善、硕色令其督率文武员弁。密加访缉。实力查拏。务使宵小绝迹。以安行旅。再直隶河间、天津、等处。收成歉薄。或有无业贫民。勾结匪类。滋事害民者。亦传谕总督高斌。留心稽察。绥靖地方。

13○川陕总督公庆复奏、陕甘地方。有卦子一项。男妇成群。携带骡马。借戏法乞食为名。乘机窃盗。大为民害。聚散无常。现饬文武员弁、稽查盘诘。如有匪迹败露。即行拏究。得旨、好。知道了。

1○戊子。谕军机大臣等。那苏图奏称。据常州府属之江阴县禀报。访得本县东乡长泾镇一带。有民人夏天佑等五名。为首设立邪教。诱引愚民。茹素诵经。男女混杂。当将夏天佑等查拏审讯。据供所奉西来教。其教头名张宝泰。居住云南大理府苍山。年已八十余岁。自称达摩四十八代嫡派。江阴在教者。有二百人。伊曾于乾隆三年正月。亲往云南。面见张宝泰。传授经卷。又每人取银一二钱。给授记一张。不过吃素念经。并无别情等语。臣查伊等虽无不法之处。但远赴云南。受教传播。恐行之日久。将为风俗之害。不可不加惩禁。以杜将来。已批饬两司。转饬该县。将为首五人。枷责示众。勒令改教。经卷悉行焚毁。其转相授受之人立限自首。并咨会滇省督抚查禁。以绝根株等语。从来邪煽惑愚民。败坏风俗。初起之时。不行禁约迨蔓延日久。必致累及多人。览那苏图所奏。西来教首张宝泰。既在云南。可密寄信与庆复。令其转饬有司。查访根柢。惩治首犯。散其党羽。但无得牵累无辜。　　

2○河南巡抚雅尔图奏、现因豫省小民。崇尚邪教。遍加体访。闻江南苏、松、常、三府。太仓一州。并浙江之嘉兴府。滨海地方。人多出洋捕鱼。内有潜通海岛强徒。归入内地。煽惑聚党。立为燃灯教。又名灯郎教。传徒礼拜。其为诡秘。请令各该督抚确查妥办。庶地方可以宁谧。得旨。此奏甚是。知道了。

3○贵州总督兼管巡抚事张广泗奏、雍正年间。有云南大理府妖人张保太、倡习白莲邪教。后流入贵州、四川、传及各省。近闻贵州省城、有魏姓斋婆。招引徒众习教。党类甚多。并闻四川涪州有刘权、云南有张二郎、皆系为首之人。现已将黔省魏斋婆、拏获审办。并密咨川、滇、二省。一并严拏刘张二犯。从严究治。得旨、此等事、惟应歼厥渠魁。胁从罔治为得之。而又在神速不露为妙也。　　

4○江苏巡抚陈大受奏、苏、太、所属愚民。传习燃灯教。现据拏获宝山、太仓等处民人王徐氏男妇各犯。审讯属实。除将供出传教之凝山道人等。严拏务获外。查各犯、目下虽止托名烧香礼忏。经文亦不过寻常劝世之语。然防微杜渐。诚不可忽。且江苏滨海地方。防范尤宜严密。得旨、所见是。亦不止是。当时常留心。除此恶习。以靖闾阎。

5○贵州总督兼管巡抚事张广泗奏、拏获大乘教逆犯魏王氏、唐世勋等、男妇一百四十余名口。搜获与首逆张晓、刘奇、来往密札。格簿赦帖。又据魏王氏之徒弟邓光熙、呈首妖书等项。审讯该犯等、传习邪教。创立种种名目。阴谋不轨。党羽众多。请敕下川、滇、湖广、江南等省。严密访拏。毋致漏网。得旨、此所办、可嘉之外。无可批谕。有卿在黔省。虽百妖人邪教。亦能查拏。实可令朕无南顾之忧也。

6○谕军机大臣等、据张允随拏获不轨要犯。搜查字迹。究出谋逆情由。奏闻一摺。朕已细阅。可抄录密寄各该省督抚、令其将摺内供出各省人犯。速行严审。按律定拟。其再有供出人犯。亦应拘讯。务绝根株。若情罪重大者。讯明口供。各省彼此关会。即行定案。在本处正法。使本地匪类。有所畏惧。免致解往他省。稽迟时日。或有疏虞。其次情节稍轻、应行发遣者。若照例充发。又在近地。伊等恶习终不悛改。不免煽惑人心。蔓延滋事。当发遣黑龙江等处。以杜复行勾结之患。此等事件。云贵川省居多。张允随、张广泗、尚能尽心查出。不使隐匿为害。此处可嘉。但未见恶风止息者。揆厥所由。盖因从前查拏审究之时。未免过宽。以致匪犯玩视国法。不知儆戒。人心纵肆。习为固然。而犯法者愈众矣。如此内之张二郎、刘奇、皆以为从漏网。而故智复萌。反为教首。伊等身犯谋逆之罪。自应置之于重典。著传谕各该督抚、务须时刻留心。早为查察。消弭于未形。其事发之后。更当按法惩治。不可稍存宽纵之意。以贻患于将来。庶地方宁靖。良善不致拖累矣。

7○又谕、据云南总督张允随奏、据匪犯刘钧供称、掌教是保定唐登芳。请令直隶督臣、就近查拏等语。张允随此摺。著钞录寄与那苏图阅看。令其留心密访。即行查拏。务在缉获。毋致漏网。仍将办理情由。速行奏闻。

8○又谕、从来左道惑众。最为人心风俗之害。理应严加惩创。庶足儆顽悖而安善良。今纪山摺内奏称、从前办理邪教数案内。有刘奇一名。止以充徒枷责完结。今据张允随奏称、刘奇乃大乘教为首重犯。图为不轨。情节显然。此乃断断不可轻纵者。纪山奏称、业经拏获。现在办理。而又称此等邪教、愚民难以骤悟。若治之太严。展转牵引。则人心惶惑。易致生变等语。纪山从前于刘奇一案。既未能究出实情。处治已属过轻。今又恐治之太严。则必草率完结。不能尽法处治。办理甚属错误。尔等可速传谕纪山、令其将刘奇一案。务必严行根究。依律正法。以快人心。此旨、即随伊奏摺发去。尔等仍从兵部飞递。再行寄去。令伊得于两处内、先接到一处。以便即行办理。张允随摺、一并钞录寄去。

9○又谕、据张允随奏称、接准贵督张广泗咨称。四月十五日。系火官会期。在教之人。聚集必多。密咨将张保太之弟张二郎、拏获研讯。随于四月十一日拏获。并访得自张保太拏禁之后。乡民咸知畏法。即四月十五日火官会。亦未有人举行等语。又前据张广泗奏称。四月十五日。系邪教人等、做火官会期。在教之人。必多齐集。一面飞咨云南、四川、督抚。各选差弁。务于四月望日前后。将涪州为首之刘权、滇省之张二郎。以及两处妖人。相机擒获。臣即于四月十五日。乘该犯等会聚之期。将黔省为首之魏斋婆。勒拏到案等语。看来火官会、乃滇黔四川等省。常时举行之事。即滇省据称自张保太拏禁之后。亦未有人举行。则从前竟系公然聚集。盖此即聚众生事之渐也。张允随等、身任封疆。似此聚众结会。理应严行禁遏。何以平日漫无查察。一任妖民借端滋事。其火官会独非邪教。可以听其私相纠集乎。尔等可传旨询问之。　　

10○又谕、据张允随摺内奏称、准江苏抚臣陈大受来咨。有宜兴县凶僧吴时济、倡立龙华会。供指伊师张保太在云南。希将张保太现在存殁有无。查明移覆。当将张保太久经监毙缘由。咨明江苏等语。从前陈大受具奏匪僧吴时济之案。因未根究张保太。经部驳令查审。至今尚未覆到。可速传谕询问之。再伊审理此案时。曾否问及时济。伊师张保太傅授徒弟。尚有何人。时济又再传何人。著陈大受将从前办过情由。一一详明摺奏。又本年五月十八日。据陈大受奏称、有燃灯教一案。传自云南犯案之张保太。习其教者。有震泽县、宝山县、嘉定县、等处之民人。现在拏获。已饬按察使分别情罪。严加惩治等语。是张保太之教。附从之人甚多。其意亦非止诱人入教。骗财淫乱而已。今据张允随、将张保太邪党缉获审理。陈大受所审。亦系此案之党羽。可将张允随原摺。钞寄陈大受、令其留心查审。勿得宽纵。使奸徒漏网。

11○又谕、据直隶总督那苏图奏称、准云南督臣张允随札开、滇省拏获匪犯刘钧。供出四川妖贼刘奇。倡立邪教一案。内有唐登芳一名。系保定人。尚未讯明年貌住址。查刘钧供出首犯刘奇、现在四川。该犯唐登芳住址年貌。刘奇定皆熟悉。必应确讯等语。前据纪山奏报、刘奇已经拏获。唐登芳既系刘奇同夥。其踪迹定刘奇之所素知。可速行传谕纪山、令其提讯刘奇。将唐登芳居住保定。系何州县乡村。是何年貌。家中尚有亲属何人。离家赴川。有无同行夥伴。现今是否尚在四川。曾否回籍之处。逐一严究。毋许狡词庇党。希图隐漏。务取确供。即速奏闻。寻纪山奏、严讯刘奇等犯、供内有曾瑞芳一名。系亲见唐登芳身故之犯。现在上紧缉拏。并准贵州督臣张广泗咨、魏王氏、唐世勋供。俱称唐登芳、于乾隆三年。在同风店身故等语。查唐登芳之子唐世勋。系魏王氏招赘在家。则唐登芳存殁。伊等自必深知。或前供尚有狡饰。复飞咨贵州督臣确讯具奏。得旨、览。　　

12○又谕、朕览张广泗所奏会缉邪教一摺。因云南故犯张保太继子张晓、接法开堂。其党魏王氏、刘奇等。传播妖言。招人入教。连结贵州、四川、云南、湖广、江南、江西、山西、等省。不法已极。应通行严缉。可将此摺钞录。密寄各该督抚、令其速行躧缉查拏。将布散羽党。跟踪弋获。不得稍有洩漏。以致匪徒闻风兔脱。亦不得张扬惊扰。贻累善良。但此教流传已久。失察官员甚多。若按照定例处分。恐各官自顾考成。反致讳饰。其各省失察之员。暂缓处分。令其实力查缉。或现在供出人犯。不行跟追。以致漏网者。倍治其罪。总期尽绝根株。毋致漏网。拏获到案。即讯取口供。一面奏闻。其应关会之他省督抚。即行关会。各督抚皆有封疆之责。似此邪教盛行。包藏祸心之人。平日既不能查察。以靖地方。若奉旨之后。复办理不善。以致滋事。或忌人之功。而欲将就了事。苟且塞责。自问于心。能无愧乎。　

13○谕军机大臣等、据陈大受奏称、太仓州王徐氏等、倡行邪教一案。已饬臬司翁藻、将左允文收禁候讯。并摘提数名杖惩。其余人犯。饬令府县、差押解回本籍安插。毋许出外、又生事端。又据太仓知州高廷献禀称、闻王徐氏本非正经。入其教者。多系浮荡无赖之人。查从前乾隆五年、查办燃灯教一案。止为愚民被诱。妄希获福消灾。今其流弊。愚顽者、陷溺既深。执迷不悟。而刁黠者、藉为奸利。勾诱主谋。近之则为人心风俗之害。远有恐有奸宄不测之虞。未可概信为吃斋念佛而已。其徐士节等、先经惩创。乃敢怙恶不悛。若仍留于该处。将来故智复萌。必致又行煽惑。现饬两司、速将该犯、并提徐周二氏究审。按律分别定拟、另奏等语。览其所奏。前后办理情节。失之宽纵。张保太倡立邪教。被惑之人。各省有之。此事甚有关系。不止于诱人入教、骗财淫乱而已。闻江南行教之人颇多。即系张保太之党羽。从前陈大受办理此案时。即未曾究出根底。今伊出郊劝农。即有如许人、拦伊健诉。显系聚众、有所别图。想伊不知如何文饰、以掩其事耳。将谁欺耶。今虽奏称、饬令两司拘提审讯。看来陈大受之意。又欲就案分别惩治。所为滋事不如省事耳。此等紧要之件。草率办理。甚非朕委任之意。前此张允随、张广泗、二人奏摺。已抄录寄谕陈大受。想伊尚未接到。尔等可再传谕、严行申饬之。令其遵照前旨。会同尹继善、亲提速讯。尽法严治。毋使奸民漏网。又生将来事端。　

14○又谕、陈大受摺奏太仓王徐氏等一案。办理宽纵。朕降旨严行申饬。并令尹继善会同审理。可将朕批谕之旨。抄录寄与尹继善阅看。云南张保太、设立邪教。招集多人。竟有谋为不轨之意。前张广泗奏摺、叙述颇详。朕已令抄录寄与尹继善矣。今王徐氏案内人犯。即系张保太传教之党羽。公然于巡抚前、聚众健诉。不知畏惧。诚为法所难宥。尹继善、身任总督。封疆攸系。此等案件。正当留心查缉。不应专听巡抚办理。以为与己无与也。今审理此案。当彻底究讯。毋得稍有宽纵。又似陈大受之文饰欺隐。草率竣事。负朕寄任之意。张允随前奏张保太之案、可一并抄寄尹继善知之。

15○己丑。谕军机大臣等、据陈大受奏称、署太仓州事高廷献、查捕邪教之王徐氏。及伊甥女周氏等。尚未饬结。突有数十人。持香齐至州堂。声言周氏系观音转世。王徐氏系活佛临凡。我辈来迎接供养。适高廷献往乡相验未回。各犯即赴苏。于臣下乡劝农时。有太仓、嘉定、宝山、昆山、新阳、青浦、等处民人。一百数十名。焚香跪称。伊等皆卖产入教之人。今活佛被拏。不可得见。求提来一见。死亦甘心。因此并追出张保太所传经帖等件。现饬两司提究。按律定拟等语。张保太在云南设立邪教。招集多人。竟有谋为不轨之意。王徐氏等、即系张保太传教之党羽。今在江南、肆行勾结。煽惑人心。竟敢倡率百有余人。健诉于巡抚之前。或系欲保王徐氏等释放。或别有强横之状。必不止如陈大受所奏、求提收禁之人一见也。奏摺中显有粉饰。非系实情。安宁、身在地方。知之必悉。可传旨密行询问。令其据实具奏。寻安宁奏、太仓邪教一案。经抚臣委臬司严审。王徐氏、及徐树绩等、实系刘奇党羽。并又究出多人。现仍研讯。至众人到苏。求见周氏。皆王徐氏、及左允文等。商谋号召。意在徼幸求宽。并无别故。其迹虽似挟众要请。然于抚臣前。实是执香恳求。并无强保王徐氏之言。亦别无强横之状。但人多嘈杂。有似喊闹。是以外间有邪教多人、鬨闹抚臣之讹传。其实抚臣所奏、并无粉饰。此案关系极重。臣断不敢稍涉瞻徇。报闻。

16○甲午。谕军机大臣等、据鄂弥达、开泰、所奏拏获襄阳居民王荣、崇奉邪教、捏造谣言一摺。朕已批谕。前据张广泗奏报、云南张保太、贵州魏斋婆、四川刘奇等、彼此勾结为奸一案。朕已降旨抄录。寄与鄂弥达、开泰、阅看。留心办理。今览鄂弥达等、搜出邪书。内中所载。与张广泗所奏邪书相同。看来此等匪犯。显系彼此连结。声息相通。蔓延各省。非一乡一邑之邪教、诱人钱财者可比。著鄂弥达等、严加审讯定拟。不可稍有宽纵。并将单内所开姓名。抄录寄去。务将实情究出。若有他省之人。即行关会该督抚、缉拏审理。勿令兔脱。

17○直隶总督那苏图覆奏、唐登芳一犯。臣密饬司府等官、设法侦缉在案。查大乘教、系大成教改名。大成教、又系空子教改名。从前天、河、等府被旱时。臣曾遍访得各邪教。如闻香、桥梁、伏魔、抹抹、等名色。严行示禁。臣现在饬令密查。如唐登芳实系保定人。断不令漏网。得旨、又闻此人已死。但根究其有无室家妻子。并传受伊教之人可也。

18○湖广总督鄂弥达等奏、准贵州督臣张广泗咨拏大乘邪教夥犯莫少康、刘选昇、孙其天三名。随密饬各州县严拏。已将莫少康、刘选昇、二犯。拏获审明。解黔归案办理。查此等邪教。流传已久。黔楚毗连。入教者必多。现就莫少康之父汉先、取供。受有名号夥犯。复拏获彭贵江、陈南明二名。此外如尚有开堂接众。传播妖言者。自当严行拏究。其无知被诱。止于念经吃斋者。令其自首免罪。得旨、此案情颇大。不可以寻常邪教视之。屡有旨、向大学士等处颁发。想汝尚未接到耳。所云无知被诱。亦必其实系无知被诱者可耳。凡系为从。概不可宽。

19○四川巡抚纪山奏、拏获白莲教案内、冒称李开化之苏君贤一犯。俟解到、与刘奇等犯、审讯明确。并将窝户刘珍处、搜出邪经简帖。一并查明。再行续奏。得旨、览奏俱悉。此案当速行办理。以正典刑。若迟待狱中。恐生他故。岂可与寻常命盗案、一例论限乎。

20○又奏、白莲教煽徒甚众。现又续获邪犯周凤翙、郭廷璧、等五十余名。其中有知情而倡为斋头。给人授记。展转相招者。有听从邪说。吃斋入夥者。飞饬分别解省。并据涪州等属、将前获刘奇等六犯。陆续解到。臣率同布按两司、逐一研讯。究出阴谋不轨、大逆不道确情。并冒称李开花之苏君贤。现在巴县垦种。当即专差往拏。苏君贤有母吴氏。兄苏君泽。在金堂地方。现已拏获。另行审究。臣一面将搜出邪书。有隐藏悖逆语者。另录呈览。一面将刘奇供出在川之王清真、王之璧、张万学、等十四名。飞速密拏。在云南、贵州、直隶、江南、江西、湖广、山西、之胡大思、朱牛八、吕斋婆、等十九名。密咨该省查拏。分别办理。得旨、览。此岂汝等所能究出。想接到张广泗之咨会耳。攘人功而为己有。甚属无耻。不谓汝竟如此。朕自愧无知人之明。

21○庚子。谕军机大臣等、据纪山具奏。查审川省邪教二摺。朕已详览批发。看纪山始初办理此案之时。甚属宽纵。经朕降旨训谕。今览所奏。仍存开脱之意。即现在讯明各犯口供。亦因接到张广泗等知会。始究出匪党根由耳。而奏摺内、又将朕从前批谕之处。隐匿不录。显有前后回护、含糊取巧之意。轻视重案若此。有负封疆之寄。可传旨严行申饬。此等奸民。广通声气。勾结各省匪类。肆行无忌。非诱骗财物。煽惑一乡一邑者可比。此时若不留心办理。以净根株。则首恶虽除。而为从者、仍可继起为害如云南之张保太。因从前遇赦释放。今日遂至蔓延。岂非前车之鉴乎。又纪山奏内、吴守忠坚供、铁船教不与大乘教同派。并非通达声气等语。查张广泗奏称、大乘教内、僧人得文供。教有三船。一名法船。二名瘟船。三名铁船。观此则铁船教、未必非大乘教之党也。将此一并寄与知之。此案甚有关系。大学士庆复、此时正在四川。可传旨谕之。令其暂留川省。与纪山会商办理。其中或有乡曲愚民。实在被诱。尚无妄乱情事者。或稍可原。其他则法所难宥。不当以案内人众。存静镇姑息之见。贻风俗人心之患也。盖乘此败露之时。自应彻底澄清。不留余孽。庶几地方可以永宁。良民可以受福。否则凶顽不知儆惕。将来之蹈法网者转多。是宽之适所以害之也。可令伊等体会此意。悉心查审定拟。此旨即随纪山摺发去。伊赍摺之人。未免稽迟时日。尔等乃从兵部飞递。俾庆复在成都接到。以便办理。

22○又奏、续据苏常各府。先后缉获邪教王徐氏党羽、姚君茂等十四名。又究获吴时济名下党羽、杜玉梁等十一名。起有授记封号。一切妖书。概令解苏。以便会核提讯。分别定议。得旨、所见是矣。照此实力办理可也。仍宜速行定案。以彰国法。而免意外之滋事也。

23○壬寅。谕军机大臣等、前据纪山奏称、大乘教首犯刘奇供内。有吕斋婆、王志仁、俱系直隶掌教斋头。并开明王志仁、在京城报国寺住。常与魏王氏往来。朕已降旨查拏。尚无踪迹。可传谕纪山、询问刘奇。将吕斋婆、王志仁、籍贯年貌。实在住址何处。系何年月。并有无同夥之人。一切情形。详细究问明确。速行奏闻。寻奏覆、吕斋婆、王志仁、下落。讯鞫刘奇等犯。俱坚供不知。必须弋获张天序、曾瑞芳、始知踪迹。容臣等密饬访拏。报闻。

24○又谕、前据纪山奏称、审讯大乘教内首犯刘奇、供出各省斋头。有吕斋婆、王志仁、系直隶掌教。已将姓名寄与那苏图。令伊严拏。内王志仁一名。据刘奇供称、住在报国寺。常与魏王氏往来。朕降旨查拏。尚无踪迹。王志仁等、系直隶掌教。自必在直隶地方藏匿。可再传谕与那苏图。令其速选妥协之人。将吕斋婆、王志仁、留心密访。严拏务获。速行奏报。寻那苏图奏覆、王志仁一犯。注有在京城报国寺。常与魏王氏往来字样。魏王氏系女流。谅必近在报国寺。除另选妥人。分头躧访外。一面密札顺天府尹。就近访拏。一面移咨川抚纪山。将首犯刘奇、讯明各犯住址年貌。俟有确踪。到日另摺具奏。得旨、若在京者。何待汝等查拏。以言其在外者耳。应于所属留心密访严缉。亦不必张皇滋事。　　

25○谕军机大臣等、大乘教一案。据各督抚审出人犯姓名。已密谕查拏究讯。务尽根株。但此时未经发觉者。固不可使之闻风远遁。即现在供出姓名可指者。亦不得任其匿迹潜逃。如云贵省所供出四川之人。而四川本省。转未究出。四川省所供出云贵之人。而云贵本省。每多遗漏。可见奸匪易于漏网。则办理之法。须得其头绪。方可根究。前四川巡抚纪山摺奏。现在投首者纷纷。又据杨锡绂亦奏称入教之人。令其自首。此等自首之人。搜缉有线。盘诘有根。正可于此根寻踪迹。再其中情罪不一。惟实在无知被诱。觉而自悔者。方准其自首。量为末减。仍须交与地方官。不时稽查。其始事之凶。为从之党。自当分别按律治罪。即情罪似乎稍轻。而有附助之形迹者。亦当充发。以散党羽。朕看此案各省办理不同。可传谕各该督抚。令其遵照此旨查办。使邪党尽除。而定拟亦得画一。寻据川陕总督公庆复、四川巡抚纪山奏覆、查黔滇两省。移咨川省。应拏教匪共五十六名。已获三十五名。川省审出应拏一百二十四名。已获九十四名。余犯现饬各属上紧查拏。至三船邪教。名虽有三。其实则一。皆奉大乘教之邪术。今法船之刘奇。先获审拟。瘟船之雪峰。已获旋毙。而铁船首恶朱牛八。现据邪党胡衡供出。移咨滇省会缉。未准回覆。现在根寻党羽。不使漏网。至缉奸之方。定罪之法。臣等遵谕分别妥办。报可。　　

26○大学士川陕总督公庆复、四川巡抚纪山奏称、大乘教首犯刘奇、造作逆词、阴谋不轨。实属大逆不道。应从重照谋大逆律、凌迟处死。苏君贤、冒认李开花。狂悖惑人。妄图非分。谯元魁、周凤翙、附逆诱众。散布邪言。亦非寻常从犯可比。均照妄布邪言、煽惑人心、为首例、斩立决。仍请枭示。四犯家属。查明解部。赏给功臣家为奴。下部如所议行。

27○四川巡抚纪山遵旨奏覆、川省五方杂处。商贾每以聚会联络乡情。会名亦多。不仅有火官名色。其中不无藏匿匪类。臣莅任后、即饬属禁止。但于刘奇等渠魁。未能查出究治。疎忽难辞。嗣后惟有时刻留心。以期锄奸除弊。得旨、一之为甚。岂可再乎。以后遇此等事。当留心慎筹。此正汝封疆大臣之要务也。　

28○贵州总督兼管巡抚事张广泗奏覆、臣查邪教根源。多缘假托做会名色。招徒惑众。臣密饬察访。前于四月十五日、适值火官会期。遂将魏王氏乘机擒获。讯供张保太大乘教内、于天官地官水官三会外。又添一火官会。每逢会期。齐集建醮。自张保太问罪后。众人渐散。臣恐余党窃发。仍饬各员弁查访。如借做会名色、纠集徒众者。即行严拏究治。得旨、览奏俱悉。此番重处示警之后。想邪教自当稍歛。然总应时常留心防范者。

29○又谕、据四川巡抚纪山奏称、铁船教之夥犯胡恒、供出铁船掌教之朱牛八。在贵州罗贡生家。招为女壻。罗贡生家佃户甚多。都是苖子等语。朱牛八、明系铁船掌教之首逆。罗贡生招伊为婿。以主呼之。且佃户俱系苗子。甚有关系。尔等可传谕张广泗、严缉务获。一一究出夥党。速奏以闻。并将胡恒供词。钞录寄去。寻据张广泗奏覆、铁船教主朱牛八。臣叠次差弁、会同川省委员。于仁怀黔西一带。细访无踪。至仁怀县安罗里、虽有罗姓。并非贡生。原系衣食充裕之家。佃户计有六七十户。多系苖人。该处归化数百年。风俗安静。并无一人入教。报闻。

30○辛巳。谕曰、逆犯张保太、倡为邪教。煽惑愚民。分布党羽。连结奸徒。潜谋不轨。如云南之张晓。四川之刘奇。贵州之魏斋婆等。皆罪大恶极。逆迹显然。现在拏获正法。胁从之犯。亦分别治罪。此等情同枭獍。孽由自作。实天理之所不容。国法之所难逭。至无知愚民。被诱入教者。若概抵于法。朕心有所不忍。前曾降旨、宽其既往。予以自新。令将图像妖言。赴地方官自首。免其究治。今此案首恶已诛。为从之犯。亦皆拏获。其余各省牵连者颇众。该督抚等、尚在缉捕。未免惊扰。朕念此等、皆系情罪较轻之人。前已令自首。兹特再降谕旨。除实在要犯外、其余一概不必复行查拏。令该督抚遵照办理。并饬地方官明白剀切、通行晓示。俾小民感恩悔悟。悉改前非。各安本业。永享昇平之福。　　

31○谕军机大臣等、前据张广泗奏称、妖人张保太、系云南景东府贡生。于康熙二十余年间。即在大理府鸡足山、开堂倡教。法号道岸。释名洪裕。妄称此教、是陕西泾阳县八宝山无生高老祖开派。流传到四十八代祖师杨鹏翼。系云南腾越州已故生员。张保太得受其教。遂自称为四十九代收圆祖师等语。可传谕张允随、杨鹏翼乃始倡邪教之首逆。遗害至今。罪大恶极。应行戮尸毁墓。以灭其迹。免使后来匪犯得以藉口。又复生事。即伊之子孙。亦著该地方官严加管束。仍将办理情由具摺奏闻。寻张允随奏覆、逆贼张保太、罪大恶极。虽监毙不足蔽辜。并查其邪教。系已故杨鹏翼传授。尤为首恶。臣将该二犯埋尸处所、拨兵看守。以便于定案时、戮尸毁墓。至张晓系张保太继子。凡悖逆妖书。多系该犯抄写。刘钧拜刘奇为师。谋为不轨。合依谋大逆不分首从律、皆凌迟处死。杨声等六名。依妄布妖言、煽惑人心、为首律、拟斩立决。余犯按律办理。至杨鹏翼曾孙杨上柱、上进、亦交地方官严行管束。以绝根株。得旨、览奏俱悉。　

32○是月。两江总督尹继善等奏、审明江省王徐氏等、传习滇省故犯张保太所倡邪教。附和川省逆犯刘奇等、妖言惑众。并先后拏获各要犯一案。缘该氏夫王岩、素宗张保太之教。故后、该氏接教开堂。乾隆九年。有江省犯案逃入云南之陆元祥。寄书至江、转告王徐氏、诡称张保太已借四川刘奇之窍。临凡度众。王徐氏随令同教左允文等、赴川探听。陆续回家。备言刘奇确系张保太转世。现在雪山梁浩。聚集多人。帮李开花、与刘奇往来。又有保太继子张晓、在滇设教。将来兴龙华大会。推刘奇为教主。闻王徐氏有德行。欲令入川。该氏将香金纱衣。复令左允文等、赴川致送刘奇等。本年正月间。该氏将过继周彦章女周氏、教令坐功。捏造乩语。指为活佛。周彦章附从其说。即在家内听该氏开堂惑众。经地方官访知。臣等严饬拏究。该氏希图脱罪。与左允文等商谋。令其党费效灵等、集众赴苏。具呈求宽。当经饬拏发审。究出前情。应将王徐氏拟斩立决。至往来滇蜀、传播妖言之左允文等、分路开堂、互相煽惑之黄明理等、分别斩绞监候。其随同附和各犯。亦分别杖流完结。得旨、所奏俱悉。

33○湖南巡抚杨锡绂奏、查大乘邪教各犯。莫少康在楚招徒最多。其次陈南明等、亦俱要犯。浏阳、湘阴、武陵、茶陵、等数州县。被惑从教者、不下一千余人。督令各属密访。节次拘获多名。其供出夥犯。如有授记招徒者。俱行拘拏究讯。不敢少宽。其被惑愚民。遵旨出示令首。勒限两月内。州县将出首保结各姓名。册报查考。至未获要犯孙其天等、遴员前赴四川躧缉。并咨明该省抚镇、不使漏网。得旨、宽其实系愚民。随声附和者。其未获要犯。上紧缉拏可也。

34○贵州按察使孙绍武奏、先经督臣张广泗、审讯逆犯魏王氏等、一案。缘该氏假以开堂吃斋为名。其实广为招匪。潜藏逆志。张保太谋为大逆。魏王氏与伊夫魏明琏。先后承领左右中宫授记。及明琏故后。公然接教开堂。又与伊子魏之瑗、前往四川。投见刘奇。共谋举事。唐世勋、受张保太承中授记。吕仕聘、受上绕授记。皆与刘奇通同谋逆。魏之璧等、曾受张保太督果位护道金刚授记。魏明璋等、各受上绕下绕授记。雷大鸣、系年满千总。受张保太上绕执事。附和魏王氏作会。身系职官。非愚民可比。李清、前于张保太案内拟流。遇赦放回。仍与逆首书信往来。传播妖言。实为怙恶不悛。督臣当将各犯情罪妥拟。送交钦差刑部员外郎德福核明。同侍卫达青阿率臣等、将魏王氏、魏之瑗、唐世勋、吕仕聘、四名。凌迟处死。魏之璧等六名。斩决。至魏明琏虽伏冥诛。曾受张保太封号。领有格簿。代为招匪。致使伊妻接替开堂。实为倡乱之首。查明该犯尸冢。发掘戮裂。其案内余犯。均分别定拟完结。得旨、览。

35○谕曰、逆犯魏王氏、刘奇等、袭张保太大乘邪教。煽惑愚民。阴谋不轨。罪不容诛。今首恶俱正典刑。逆党分别惩治。虽系各省查拏。而发奸摘伏。则自张广泗始之。甚属可嘉。著交部议叙。

36○谕军机大臣等、昨据吴坛奏、于苏州城外。访出久经奉禁之大乘、无为、二教经堂。拏获各堂师徒七十余人一摺。业经降旨彰宝。悉心根究。严切定据。今据彰宝奏称、教中之人。非僧非道。惯与各处水手。暗地往来。招接存顿等语。此等邪教。久经严禁。该犯等尚敢潜设经堂。聚徒传教。已属不法。且苏州远通海洋。而所属又跨连数郡。该犯等竟敢与无藉水手。往来牟利。更恐滋生事端。即潜谋割辫之正犯。或隐窜其中。或交通勾结。均未可知。彰宝务宜逐一研鞫。毋得稍涉含糊。至近日直隶宣化地方。获有图谋兴复无为邪教之案。其中并究出悖妄逆词。另行按律办理。今苏州查出经堂。如究有悖逆书词。即应照宣化之案办理。不可稍存姑息。所有查办宣化原案。并著钞寄。将此传谕知之　

37○又谕、前据文绶奏、审办荣县奸民韩培元等、散照惑众一案。朕以该督、既将韩培元等六犯。先行审明正法。其余党夥各犯。自即质讯明确。续行定拟具奏。是以谕交该部核议。今据刑部、将案内例应缘坐之犯。先行议奏。此外原无可核议之人。由于文绶办理此事。未能周到之故。此案夥犯如张应、毕登臣等。一百一十余人。其中岂无情节较重。应行正法之犯。文绶自应将既获者。上紧审办。未获者、速饬严拏。乃前摺奏到以来。至今已逾旬日。尚未续奏。殊属疎懈。看来文绶亲往查办此案。连获首夥要犯。并审出前后案情。已不胜自喜。一切忘其所以。遂将审办夥犯之事。视如末务。不即审拟结案。甚属非是。文绶、著传旨申饬。至熊子龙一犯。当韩培元密散狂言时。代为作证。分受诓骗钱文。实为此案要犯。尤不可任其漏网。著传谕文绶、即速设法严拏务获。审明从重究拟。毋致兔脱稽诛。再原奏内、有该犯捏造朱天顺、继改名天龙一犯。称其现在云南。年仅十二。系张祖扶助等语。所称自即指滇省邪教首犯张保泰而言。虽当时已将该逆犯、戮尸示众。但此等妖言惑众之案。往往本犯已经伏法。而其余孽。仍然假托名目。煽惑人心。最为可恶。现在滇省、必尚有指称张保泰之教。流传煽惑。即朱天龙、或亦竟有其人。不可不严密缉访。彻底查办。以净根株。至熊子龙、或因川省查拏甚急。窜入滇省潜匿。亦未可定。著传谕李侍尧、裴宗锡、即饬各属严行访拏。实力查究。不得仅以虚文塞责。仍将作何查办情形。即行覆奏。将此由六百里传谕知之。寻李侍尧等奏、滇省自乾隆十一年。张保泰子张晓、谋为不轨正法。并将张保泰戮尸。迄今严禁邪教。虽无流传煽惑、破案到官。但边民易愚。恐仍有指名作奸之人。应饬属实力查拏。至朱天龙、是否实有其人。熊子龙、有无窜入滇境。均应严查务获。以绝根株。报闻

38○又谕曰、福康安奏、拏获传习邪教各犯提省严讯一摺。此案大宁县民人谢添绣等。与湖北竹溪县之王占魁、陈金玉、往来。经陈金玉传授灵丈。并观音祖师等咒。谢添绣等、又收陈秀元等为徒。共传过十五人。又有冯贵、唐国泰等九名。系谢添朋等转授之徒。亦俱供认不讳。现经福康安先后拏护。讯据谢添绣供、该犯于五十七年。拜陈金玉为师。先令过愿。传给灵丈。后与升丹。谢添绣、曾同陈金玉、至王大烈家升丹一次。陈金玉因说现在弥勒佛转世。已生在河南无影山张家。要保扶牛八起事。牛八即系朱字。如今河南、陕西、多有学习此教之人。又据王友学供、河南无影山上掌事之人。闻系漆姓宋姓。谢添绣供、河南有张高薛梅梁孟丁萧八姓。称为八大功祖。并有龙华三会名目各等语。该犯等胆敢于光天化日之下。倡立邪教。辗转授徒。牵连四川、陕西、湖北、河南、数省。所传灵文经咒。词语不经。暗藏姓氏。已有悖逆形迹。实属罪大恶极。又据福康安夹片称、谢添绣所供要犯胡胖子、即胡仲元、已于湖北竹溪县拏获。其要犯陈金玉、亦于湖北所属地方。经夔州府差役擒住。回至中途。忽有多人赶拢。将陈金玉抢回。并殴伤差役王升身死等语。尤为怪事。是该犯等传教惑众。非止为骗钱起见。各处俱有夥党煽布。同恶相济。其为悖逆。已属显然。实为可恶。至该犯等所供牛八、现据福康安严讯王友学等供称、名叫朱红桃。其河南无影山。闻在登封县等语。看来此案邪教。竟系倡自河南。不可不严密搜拏。切实跟究。务尽根株。穆和蔺平日办事。本属无能。现在查办灾赈。多有舛错。此事非其才具所能办理。已另降谕旨。将福宁调补河南巡抚。所有山东巡抚。即著穆和蔺调补。现在东省被水地方抚恤事宜大局。福宁皆已办定。江南丰北厅拆展坝埝。业经福宁、会同兰第锡等商办。已可完竣。并无紧要之事。福宁接奉此旨。著即驰赴河南。查明无影山地方。亲赴该处。督率文武员弁。将该犯等供出之牛八又名朱红桃一犯。及所称弥勒佛转世现生登封县无影山张家等情节。即亲身至彼。彻底跟缉。按名拏获。并饬将谢添绣所供河南张高薛梅梁孟丁萧八姓。称为八大功祖。及龙华三会名目。一体分投严密查拏。勿使漏网。所有山东巡抚印务。江兰曾屡经护理。即著交江兰暂护。其福宁未到以前。仍著穆和蔺、按照福康安指出各犯。率同吴璥、先行驰往无影山。实力迅速缉拏。毋任该犯等风闻扬逸。其余各属。亦先饬该地方道府。严速查拏务获。穆和蔺俟福宁到豫交代后。再行驰赴山东调任。接办灾赈疏消积水各事宜。其案内所供之湖北省入教各犯。亦应一体严缉。惠龄仅能自守。才具未能开展。此事亦非伊所能办。著专交毕沅、查照摺内各犯。速行亲往竹溪县浑屯沟地方。严密查拏。务将逸犯王大烈、陈金玉、及夺犯伤差之各犯。按名缉获。从严究办。此外有无夥党。亦著一并严拏务获。毋使漏网稽诛。陕西省著交秦承恩亲赴各该处。一体督缉。该督抚等务须设法购线。跟踪躧缉。将案内各犯全数拏获。毋使一名漏网。倘不能搜查净尽。别经发觉。惟该督抚是问。所有福康安奏到原摺。著钞寄毕沅等阅看。至所委典史陆霖、把总孙廷龙、改装易服。将要犯胡胖子即胡仲元、立时拏获。尚为出力。著福康安俟办理此案完竣。察看此二人。如果始终奋勉。俱著送部引见。其差役王升、擒住陈金玉在途。被其夥党抢夺殴毙。究属因公。著赏银二十两。并将伊子。仍挑充差役。以示体恤。至福康安前已有旨。令其速赴云南新任。今川省既有此邪教大案。正需督率查办。云南钱法铜务。虽关紧要。但积习相沿。已非一日。此时富纲已带印交与冯光熊就近署理。福康安自可无庸急于前往。伊现在查办此案。想接奉调任谕旨后。未必即行起身。自必在川严切根究。查拏要犯。如续经接奉催令起身谕旨后。业已前赴滇省。于何处接到此旨。即于何处仍行转回川省。将案内各犯审究明白。全行拏获。办理完竣。以期根株净尽。不留余孽。再赴调任。设一时不能审办完竣。即俟和琳到任后。再行交代前往云南。亦无不可。将此由六百里加紧各谕令知之。仍著将案内首要各犯。如何设法查拏。及于何日全行就获之处。各行迅速由驿覆奏。

39○又谕、孙玉庭等奏、传习牛八邪教案犯、先后赴官投具悔结、恳请免罪一摺。湖北省传习牛八教之邵元胜等、经地方官宣谕开导。具结改悔。投案者共有三百六十四名。湖北一省如此。可见各省传习邪教者。尚复不少。乡民妄听邪说。信从入教。本应治罪。但人数过多。愚民无知。一时被诱。若不予以自新之路。朕心实所不忍。惟是此内真心改悔者。固不乏人。恐亦有希图免罪暂时投首者。阅时既久。难保其不故智复萌。应酌定条例。以示警戒。著阮元、张映汉、饬令该地方官将此次具结改悔之人。再行晓谕、以该犯等本系有罪之人。现奉恩上□日。准予自新。系属法外施仁。若改悔之后。又复习教。则是怙恶不悛。定当加等治罪。责令各出具再犯习教情愿加等治罪甘结。方准免罪。该地方官仍将具结之人。开造名册。申送臬司衙门存案。傥将来册内之人。再有传习邪教者。一经访获。即将该犯按律加一等治罪。各直省俱照此一律办理。将此通谕知之。


1○四川巡抚纪山奏、川省数年来。有湖广、江西、陕西、广东、等省。外来无业之人。学习拳棒。并能符水架刑。勾引本省不肖奸棍。三五成群身佩凶刀。肆行乡镇。号曰啯噜子。奸淫劫掠。无所不为。其聚集多在州县交界处所出没各有记认。羽党日多。捕役乡保。或一禀报查拏。必致遭其惨毒。为害实甚。现在多张告示。许其自首减罪。以散党与。并令自首之人。开呈同类姓名。记档存案。一面相机查拏究处。至此等啯噜、凶恶异常。应请将著名巨魁。拏获到案。即照光棍例治罪。或枷杖立毙。以其罪名揭示乡镇集场。其胁从者照律饬审。如系外来流棍。递回原籍。永远不许出境。如系本省奸民。责令乡保管束。朔望点名稽查。乡地齐心协拏者。加以重赏。坐视放纵者。示以重惩。地方官设法擒拏者。特疏保荐。优柔不振者据实纠参再查湖广等省外来之人皆因误听从前川省地广人稀之说群思赴川报垦。不知川省已无荒土可辟嗣后除有亲族可依、来川帮工为活者令各省地方官给与印照。使彼此均有稽查其无本籍印照者各该管关隘沿途阻回毋使积聚多人滋事得旨、所见甚是。妥协为之。

2○又奏、川省五方杂处。奸良莫辨。外来流匪、及本地无业流民。凌虐良善。名曰啯噜。散处骤难肃清。已严饬弁兵。上紧查拏。再饬文员一体严缉。得旨。所奏俱悉。此等事。汝总宜且置之。尽心料理瞻对。以期速底荡平可也。

3○吏部等部议准大学士管川陕总督公庆复奏称、川省啯噜一项。实为作恶之根。其地山水交错。到处可通。各省匪类。最易潜藏。非立赏罚。地方官必不尽心缉捕。请嗣后文武各官。有能拏获一起。查明在半年以内。照拏获赌具例加二级。半年外功过相抵。不准议叙。如在该地方容留。已过半年。并不实力查拏。或邻境拏获。或别案发觉。将失察之地方官。照失察赌具例革职。文职拏获。免同城武职处分。武职拏获。亦免同城文职处分。从之。　

4○又奏陈各路禀报、川省自泸州以下。啯噜抢夺之案甚多。又有邪教遗孽。奔窜各路。恣行劫掠。及大金川土酋凶恶不法。侵蚀邻封。拒伤官兵各情形。得旨。览。川省既有此等不靖之事。今皆为卿职分内应办之责矣。然目下总以大金川为首图。俟大金川之功成。以次及之可也。

5○谕曰。军机大臣议覆、岳钟琪奏请安插惩创扰害川民之啯噜子一摺。朕已降旨依议。啯噜□□一取□为川民之害。若徒事姑息。势必酿成后患。该督提于此等不法之徒。自应从严办理。庶几屏迹潜踪。且现令自首免罪。分别安插回藉。已属宽典。如再怙恶不悛。即应尽法重惩。倘或公然拒捕。该督提立即擒拏。一面正法。一面奏闻。俾知国法所在。凛然难犯。自必闻风敛戢。总在督提等酌量匪犯情罪重轻。妥协办理。亦不得因有从严谕旨。有意苛求。朕已面谕提督岳钟琪。可一并传谕策楞知之。

6○又奏、前奉谕旨查办啯噜。许以自首免罪。当即出示晓谕。并责成各该镇、道、实力督办。又专派佐杂。协同将备。各于山村僻处。轮流密察。半月一报。数月来陆续据报。自行投首者。一百五十余名。量其才技。并查系平日有名啯噜。即分别饬令入伍充壮管束者。五十余名。随从流荡。有父兄亲族可依。取保约束者。一百余名。又续报拏获八十余名。内有恶迹昭著者数人。即提至省城。用重枷长远枷号。其余或于窃盗案内牵连。及伤人赌博等事。分别究拟。目下啯噜敛迹。地方安静。但恐一有疎懈。又必出而肆横。是以一两月之后。即严檄饬查一次。总期认真到底。一二年后。自可翦其根株。得旨、览奏俱悉。要之以久之言尤当。

7○又奏、前经廷臣议准归化城都统卓鼐奏、请将川省私垦山田之啯噜奸民。行令查出。使无地容身。其地亩作何酌量纳粮。一并定议。查啯噜惟不乐于垦田安业。是以流为奸匪。而良民实无私垦之事。应毋庸清查地亩。以免扰累。仍饬原派各员。于深山密箐。轮流搜捕。倘有奸匪依聚山中私垦者。严拏究处。所垦之田。即给附近居民耕种。报闻。

8○又谕、川省向有啯噜子一种。扰害良民。为害最甚。所以定例綦严。屡经有旨查禁。其在不法生事。致伤人命。及强行劫夺者。固按律治罪。至于平常鼠窃之案。不过枷责发落。或又复出为匪。殊于惩创之法未尽。嗣后此等案犯。亦须计其次数。分别办理。若为匪至三四次者。与积匪猾贼无异。应照例发往黑龙江等处。或既照新例、发往巴里坤。慎勿姑息从事。以致若辈肆行无忌。而安分良民。转受其累也。可将此传谕开泰知之。　

9○四川总督开泰议覆按察使顾济美奏称、川省啯噜匪类。为害闾阎。性惯流荡。其事犯充徒者。每乘间逃脱。或在配滋事。应令解至配所。即以应徒年限。系带铁杆示众。限满果能悛改。由地方官具结详请释放。如限内仍有不法之处。即徒满亦不准释放。统俟革心敛迹。再行停止。毋庸豫计三年。得旨、如所议行。　

10○钦差刑科给事中副都统衔七十五奏啯匪侵扰青海蒙古等。来路甚多其出没要区共计五处请派兵一千名分守五卡游牧探贼动静合力追剿奋勉者报部议叙怠惰者严加惩治扎萨克有不遵行者指名题参治罪再查王索诺木丹津衮楚克达什。贝勒丹巴策凌。贝子那木扎功策凌沙克都尔扎布皆熟识啯匪情形尚能办事请即令伊等总管五卡兵臣面饬王索诺木丹津等率属勒习武艺明年在会盟处亲阅勇惰。以定赏罚。从之

11○四川总督阿尔泰奏查川东华阳仁寿彭山近山处隔河较远者多垦早地臣督该县开垦引渠修渠堰口土石各工止需开挖六千余丈即可引河灌田资州内江永川江河两岸间有临溜受冲处即饬该州县加工培筑堤埝又川东界连黔楚啯匪出没无时即饬沿江文武各就水陆形势设法查拏即以获犯多寡分别功过得旨一切可谓留心民计嘉悦览之　

12○又谕、现在官兵。分路进剿金川。虽值大雪。未能克期冞入。向后天晴日暖。便易于得手。要之此举。有进无退。不灭不休。况各路兵精粮足。而运饷一事。董催筹办。并有专司。自可无虞不继。新正业经降旨、拨部库银五百万两。解川备用。连前共一千九百余万。未知此项银两。足敷几时之用。目下军务尚未就竣。或再迟数月。亦未可定国家帑藏方盈。即再拨数百万。仍属宽然。著传谕刘秉恬、富勒浑将已拨之项。通盘核计。约可用至今年几月如尚须续拨。务豫行奏闻。则自京拨往更可从容运解沿途亦不虑稽延且军需备项有余诸事皆便于措置果用之得当朕必不稍有所靳。刘秉恬、富勒浑即速核实覆奏至于运粮人夫一事。最为紧要从前阿尔泰初办时茫无定见既将远道民夫亦同派往。致愚氓惮于远涉。接踵逃亡。甚至因而派及里下尤非朕子爱元元之意。曾屡降谕旨令各妥协筹办究未知经理若何。即如逃夫一节。如果受雇在官按例给价并非白用民力此而敢于逃匿误公。自当惩之以法。倘系地方官办理不善。或奸胥蠹役。从中侵扣雇值致令长途奔走。饥馁困乏。不得已而中路潜逃。其咎又不专在民。即当查明舞弊官役。尽法严治。日前刘秉恬曾奏及此。已如所请。但刘秉恬现在军营。派夫乃内地为政。自当责成于富勒浑、川省办理军需。一切皆官为给发。从不肯丝毫扰及闾阎。而挽运之劳。自不能不稍资民力。既已予之雇值。又复蠲缓频施。民非无良。岂有不知感奋自效者。今在站之夫。或有逃匿。已交刘秉恬等、随时严切查拏。自可渐知守分畏法。至于各属拨用人夫时。富勒浑当留心体察。若有不肖官吏。或拟派不均。或藉端科敛。致乡愚情不能堪。酿成事衅。所关非浅。且川省向有啯匪一种。最为不法。设或经理失当。使此辈乘隙妄为。尚复成何事体。今边徼军务未竣。内地尤宜加意抚辑。倘不实心察吏。致民情稍不宁帖。惟于富勒浑是问。恐彼不能当其咎也　

13○谕军机大臣等、据文绶奏、拏获拒捕啯噜匪犯匡贵等、现在审拟一摺。称该犯等二十余人。在雷波厅属中山溪地方滋扰。经该通判王兴谟访闻。会同营员。亲往擒拏。匪犯各持刀械。奔出抗拒。当经放枪伤毙三犯。拏获十九犯。究审定拟有应即时正法者。办理具奏等语。所办尚未允协。啯匪不法滋事。定例綦严。今匡贵等聚众扰民。其罪已无可贷。乃当官兵前往查拏。胆敢持械拒捕。真与叛逆无异。自应尽法创惩。岂可仅照寻常盗贼拒捕之案。分别首从定拟。此等啯匪。最为可恶。常时有犯。尚不可稍存姑息。况该省现在用兵。尤不可不痛加惩治。俾奸匪闻风敛戢。庶足稍靖边圉。著传谕文绶、将在场行凶助势各犯。务即究明。一面正法。一面奏闻。毋得稍存宽纵。其通判王兴谟、于境内匪犯。留心访查。即行具报。亲往立时拏获。尚属能事。如平日居官才具尚好。并著该署督、一并据实具奏。送部引见

14○又谕、舒常等奏、据副将陈大恩、禀报四川太平等县、移拏川省啯匪一案。随会同利川县、奋力擒拏。啯匪百余人。持械抗拒。兵役放枪擒捕。生擒受伤啯匪一人。余悉逃散。当经利川县、讯据该犯供名蔡友应。同夥有棚头刘胡子、金小二、罗和尚、周呆子、杨满儿、王小六杨大老满、袁老八、其外亦各有附和之人。欲到贵州去。并供在太平县地面、行劫过客之物。现在将该犯、提解来省严审。并将同夥姓名年貌住址。饬文武各属。分路严拏。并分咨四川、贵州、湖南、等省。一体严缉等语。川省啯匪。向来不过三五成群。闻拏歛迹。今乃约夥至百余人同逃。胆敢拒捕伤人。甚属可恶。著传谕舒常、郑大进刘墉、李本。文绶等。各饬所属。选派妥干兵役。上紧躧捕。务期尽数弋获。毋使一名漏网。至拏获审办时。断不可稍存姑息。止办为首要犯数人。凡案内同夥党恶之人。既经同行。均应分别情罪。从严办理。即至轻者。亦应发新疆厄鲁特为奴。庶足以示惩儆。

15○乙未、谕军机大臣、据刘墉奏、接准舒常、郑大进、来咨。派员于扼要处所截拏啯匪一摺。此案啯匪纠约多人。滋事不法。前据舒常等奏报。业经传谕该督等。及四川、贵州、各督抚。严饬所属。上紧躧捕。务期弋获。从严办理。不可稍存姑息。此时各该省。想已将啯匪陆续捕获。著再传谕舒常等、将前获啯匪蔡友应。并续获匪犯。严审根究。伊等于何时、何处、结夥同逃。并欲逃往贵州何处。且意欲何为。详悉研审。定拟具奏。并传谕文绶。将此等啯匪、如何在川省为匪脱逃缘由。一并详悉查明具奏。

16○又谕、据李本奏、婺川县禀报、拏获川省啯匪彭昌文。讯供首匪系刘老十。毛老九等、共七八十人。因川省查拏。假装行旅。由四川彭水县入婺川境。现赴正安州一带逃窜。随即追至正安之小溪沟。与该州兵役会合截拏。当经拏获钟凤鸣等二犯。杀伤匪徒甚多。贼匪亦持械抗拒。被伤兵役二名。现在并力穷追等语。此案前据舒常、刘墉、先后奏到时。已屡经谕令该督抚等。上紧查拏。尽法处治。匪徒敢于聚集多人。随处抢劫。抗拒兵役。情罪甚为可恶。必当搜获无遗。迅速审办。凡属同行之人。不分首从。概行正法。不可稍存姑息。至贵州、湖广、现在查拏紧急。恐其仍窜回川境。并著谕文绶。务即督饬各属。严密擒拏。毋任一名兔脱。至此等匪犯。踪迹诡秘。到处成群结党。究系起于何处。意欲何为。前此舒常等所奏。既未详晰。即本日李本所奏。亦仍不明白。并著传谕各该督抚。即行查明具奏。

17○丙午、谕军机大臣等、据文绶奏、合州界连太平、东乡、开县等处。中有雪泡山。据报有啯匪三十余人。持仗拒捕。当即饬委镇道等、督同营员州县。严行搜捕。果有百余人。闻拏窜逸。经官弁兵役。分路追擒。先后共获首夥匪犯胡范年等五十一名。现饬提省严办等语。此案先据舒常奏报。嗣经刘墉、李本、亦陆续具奏。已节次传谕该督抚等、迅速搜擒。文绶系本省总督。乃直至目下始行奏到。何迟缓若此。文绶、著传旨申饬。至此等啯匪。竟敢百十成群。到处滋事。逞凶拒捕。杀伤兵役。实为不法已极。不可不严加惩治。应严刑问其因何聚集。所谋何事。所有案内帮。同拒捕之人。必须区分首从。一面正法。一面奏闻。即并未拒捕、而随行为匪者。亦当发伊犁给厄鲁特为奴。方足以示惩儆。断不可稍存姑息之见。将此传谕知之。仍著将如何擒捕审办缘由驰奏。

18○谕军机大臣等、本日据李国梁奏、查拏川省啯匪一案。匪徒敢于百十成群。到处抢劫拒捕。若不即行擒获。尽绝根株。即可酿成王伦、苏四十三之事。川省向有此等啯匪。文绶早应饬属查拏。何致任其聚集多人。窜入黔楚等省。且舒常、李本等、已早经具奏。而文绶迟至于今。始行奏到。甚属不合。文绶、著传旨严行申饬。至成德、现已降旨升授四川提督。通省缉匪安良等事。尤系提督之责。著传谕成德、务即协同文绶。实力查办。务俾匪犯尽数擒获。遵旨从重惩治。毋得稍有疎懈。李国梁摺。并著钞寄阅看。　

19○谕、据毕沅奏、平利县拏获川省太平县抢夺轮奸之凶淫啯匪、艾隆即艾小二等、十一名。先行按律定拟一摺。已批交军机大臣、会同行在法司核拟速奏矣。川省啯匪。最为地方之害。此案聚集多人。持械拒捕。淫凶肆扰。实为不法已极。前据舒常、刘墉、李本、李国梁等、先后奏报。屡经传谕迅速查拏。毋令兔脱散逸。至此等匪徒。本起于川省之太平等县。文绶以本省总督、兼署提督。乃不及早饬属严行缉捕。致令窜往黔楚陕西等省。且其具奏、转较舒常等为迟。而匪犯百余人。所获亦未及其半。地方大吏。遇此等匪徒聚集之案。尚不实力查办。所司更属何事。文绶、著交部严加议处。其太平等县之防汛武职。并兼辖之总兵等官为谁。平日不行防范。致令成群结党。蔓延滋事。均属疎玩。著文绶查明参奏。至此案详核各省奏报。惟窜入陕西平利县之啯匪十六名。巳据毕沅拏获十一名。并另案拏获黄自礼等六犯。所办较为认真。至湖广仅止拏获一名。贵州亦止拏获七名。余犯已俱逃脱。督缉亦俱不力。并著传旨申饬。将此通谕知之。

20○又谕、向来川省啯匪。不过三五成群。在偏僻地方强讨生事。前督提黄廷桂、岳钟琪等、随时督饬查办。尽法惩治。从来未有似此聚集多人者。何以此时抢掠不法。辄至聚党百余人。窜逸各省。文绶久任川省总督。所司何事。著再传谕该督、务即严饬员弁。多派兵役。四处搜捕。务期尽绝根株。将来本案查办完结后、仍须督饬所属。随时留心访查。稍有萌蘖。即为尽法穷治。庶几戢暴安良。地方可以永靖。

21○又谕、据福康安奏、先后接据贵州各属禀报、有啯匪多人。在途抢夺。戳伤事主。现已陆续拏获彭昌文。钟凤鸣等、各犯。业经飞饬两司。严提取供驰报。并飞札署提督保成等、酌量情形。如须亲往。即起程驰赴。会同查捕等语。此案啯匪聚集多人。肆劫不法。总由川省查缉不严。致令窜逃别省。而舒常、郑大进等、所获啯匪。不过一二人。又不将该犯等、如何聚众肆劫情形、详晰审明确供具奏。办理均属疎玩。至文绶身为总督。平日既不能尽心查缉。及至事发。又不亲往太平。严行督办。竟尔安坐省城。所办何事。文绶、著传旨严行申饬。此案惟毕沅、及其属员、所办尚属认真。而舒常、郑大进、刘墉、李本等、均未能实力查拏。觉上下官员。不过一奏一报了事。甚属不认真。著传谕该督抚等、各责成该地方文武。于交界处所。堵截严缉。务令全获。毋使一名兔脱。仍将现获各犯、迅速讯取确供。从重定拟具奏。将此并谕文绶、福康安等、知之。

22乾隆四十六年。辛丑。七月。丙辰。谕、据李本奏、拏获啯匪夥犯陈正山、钟凤鸣等、审明分别定拟。请敕法司核覆一摺。甚不解事。己于摺内批示矣。此案啯匪聚集多人。由川省潜窜楚黔。持械拒捕。滋扰地方。情罪甚为重大。前已降旨谕令四川、湖广、云、贵、各督抚、于拏获啯匪审明时。凡帮同拒捕之人。俱一面正法。一面奏闻。其余随行未经拒捕者。亦应发伊犁给厄鲁特为奴毋得存姑息将就之见。今李本既经拏获拒捕啯匪。审得实情。自应即请王命、立正典刑。其余各犯。即行从重分别定拟。一并具奏。何待法司核覆。致要犯久稽显戮耶。李本、著交部严加议处。其啯匪陈正山、钟凤鸣、刘贵、三犯。俱著处斩。余仍著该部议奏。

23○谕军机大臣等、川省啯匪。结夥抢劫。窜逸各省一案。已谕令文绶、亲往太平督办外。朕思此事。湖广、贵州、各省。若不特派大员。专司擒捕。不足以专责成。著即派李国梁、挑选本标精壮兵丁三百名。令奋勇将备带领。亲身督率前往。先由湖北、至贵州、湖南、一带。会同各该省督抚、实力搜捕净尽。毋使一名漏纲。如三省已无贼匪。即往四川交界处所。会同文绶、将川省啯匪一体搜捕。以副朕戢暴安良之至意。将此传谕李国梁、并谕文绶等知之。

24○谕军机大臣等、本日据刘墉覆奏、饬属严拏啯匪一摺。内称本年四月、川省重庆府之合州、暨忠州之梁山等县。啯匪聚至百余。滋扰伤人。官□追捕。逃入川北太平县等处。又称湖南省□川黔接壤。各处并无啯匪踪迹。仍严密防范截拏等语。此等匪犯。结党成群。去来踪迹。原无一定。若一省缉拏严紧。则该匪犯等、又复窜入别省。刘墉何得遽称湖南并无啯匪踪迹。著传谕仍严饬各属文武员弁。上紧缉捕。不可稍涉大意。至所称四月内、该匪等于川省重庆之合州、及梁山等县、聚集匪党百余滋扰之处。可见该匪等于四月内、已有抢劫滋事之案。彼时文绶、何以未见具摺奏闻。显系有心讳饰不办。以致窜入别省。皆文绶办理迟延所致。文绶、著再传旨严行申饬。

25○辛酉。谕军机大臣等、本日据李本奏、续获啯匪杨清、叶长红、陈老五、李思贵、李朝等五犯。并案审办。又准川督文绶札称、各匪已至合江泸州等境。现在拨兵擒拏。并提讯陈正山等供称、皆系本年三月以后入夥。闻刘老十等从前在川犯过抢劫之案。今年四月。因在川北地方、抢夺伤人。被拏严紧。始行潜逃。欲由湖广、贵州、往云南厂地等语。此等匪犯。自三四月间。在川省聚党。抢劫伤人。已非一日。彼时文绶、如果实力查拏。尽数搜获。从重办理。该匪等何至纷纷逃逸。窜入别省。乃文绶、并不亲往严行查办。又未具摺奏闻。此皆该督办理延缓所致。文绶、著再传旨严行申饬。仍著将现在亲身前往、督率擒捕情形。迅速具奏。至李国梁、前经谕令带兵。先由湖北、至湖南、贵州、一带搜捕。如三省已无贼匪。即往四川交界处所。将川省啯匪搜捕净尽。今据李本所奏、是贵州现无贼匪踪迹。并著传谕李国梁、不必前往贵州。并令酌量现在情形。如湖南亦无须往捕。即行迅速赴四川。会同文绶、将啯匪一体搜拏净尽。毋使一名漏网。仍著速行覆奏。并李本原摺、著钞寄文绶、李国梁、阅看。

26○癸亥。谕军机大臣等、据舒常等奏、续获啯匪传开太、吴荣即吴芳贤、二犯。现在提省严讯。并查询得啯匪结夥抢劫情形。实系蔡友应为首。该犯因伤监毙。现饬戮尸枭示等语。啯匪滋扰不法。屡经传谕各该督抚、从重办理。所有湖北省拏获各犯。除蔡友应、业经枭示外。其现获之傅开太、吴荣即吴芳贤、二犯。及前获之皮麻子一犯。著传谕舒常等、迅速严加刑讯结夥抢劫各缘由。即遵照前旨。一面正法。一面奏闻。毋使匪犯久稽显戮。再据舒常等奏、于湖北巴东县地方。盘获悖逆妖妄之张武迁一犯。已批令该督等速审定案具奏。本日据刘墉奏、查搜该犯原籍。并称该犯妻子、及伊弟远钦等、应听督臣及湖北抚臣查办等语。此等要犯。自应速审定案具奏。何以刘墉已经奏及。而舒常等犹未将审讯定案之处、据实具奏。并著传谕舒常等、即遵前谕。严审定拟。迅速覆奏。将此并谕刘墉知之。

27○又谕、本日据刘墉奏、查办啯匪一摺。其夹片内、称川省重庆、夔州、二府。与湖广等省毗连。结党为匪者。每起或二三十人。或四五十人不等。每起必有头人。名为掌年儿的。带有凶器。沿途抢夺拒捕等语。此等啯匪。起自川省之重庆、夔州、所属。成群结党。每起多至数十人。并有掌年儿头目。可见匪党结聚已久。设令合各起为一起。而其中又有大头人为之统率。更复何所不为。尤觉不成事体。文绶在川年久。平日于此事漫不经心。并未随时严饬所属。早为查办。以致滋蔓如此。伊试扪心自问。将何以自解耶。著再传谕文绶、将刘墉奏到摺片。令伊阅看。仍将近日续获匪犯若干名。现在李国梁、曾否到川会捕之处。迅速详晰覆奏。

28○又谕、据福康安奏、分别擒捕办理啯匪情形一摺。据称啯匪窜入黔省。叠饬文武各员。上紧追捕。续据禀报拏获杨清、叶长红、陈老五、李思贵、李朝等五名。余匪又赴四川合江一带地方逃逸。现仍檄饬前委文武大员。尽力追擒。不得以驱逐出境。便图了事等语。所见甚是。至摺内称云南昭通东川等郡。毗连川省。委令署按察使许祖京驰往。贵州大定府之毕节一带。尤为三省交通要路。令署提督保成、驻劄该处。相机擒捕等语。所办亦好。滇省距川稍远。现无匪徒踪迹。福康安令署臬司大员、前往东昭等府。密令察看堵缉。于整顿地方一切、尤得先事豫防之道。四川为啯匪起事省分。乃文绶、平日既不能留心防范。及该匪等肆出滋事。又不严饬所属。实力查拏。实难辞疎踪之咎。文绶、著再传旨严行申饬。并将福康安原摺、钞寄阅看。又本日据李国梁奏、盘获杨集荣、廖文远、石添香、三名。咨会督抚审办等语。该犯等是否受啯匪雇觅同行。均非同夥。著舒常等、即行严审确情具奏。李国梁、前巳有旨。令伊带兵竟往四川。会同文绶、督拏匪犯。一切尤须勉力。以副朕戢暴安良之意。将此一并传谕知之。　

29○丙寅。谕军机大臣等、据文绶奏覆、前后拏获啯匪审办一摺。内称川省无藉游民抢劫。历年拏获拒捕伤人等案。随时题奏办理。近以梁山垫江等县。各报有抢劫刃伤事主乡保之案。严饬各属尽力查拏。获犯胡范年等五十一名。已正法者九名。该匪等闻风窜匿。逃往合州太平县。并窜入湖北黔省。仍复逃回八九十人。现在四处截捕。续获二十一名。又追至广安。杀毙八名。生擒十七名。余党俱即逃散等语。所奏甚属糊涂。已于摺内详悉批示。此等匪犯。文绶既经拏获。即当严审办理。一面正法。一面录取各犯供词。详悉奏闻。乃文绶前此奏到摺内。只称将现获各犯、从重定拟。速正典刑。并未录供具奏。而本日摺内。又称将首犯胡范年等九名、先行正法等语。其如何讯取供词。各犯如何抢劫拒捕。共有几案。在何处地方。何时审明正法之处。究无一语叙及。文绶久任督抚。所办何事。不应糊涂若此。况匪徒聚集川省。该督果能随时严饬文武各员。实力擒捕。四处派员堵截。于边界有防。何至逃逸别省。乃文绶平日漫不经心。一任地方官疎纵酿成。致该匪等踪迹往来。如入无人之境。其所谓边防者何在。及匪徒窜入湖广贵州等省。结党成群。抢掠滋事。该督仍复安坐省城。并不于要隘处所。亲往督率查办。乃此次摺内。尚腆颜称经楚黔等省官兵截拏、仍复窜回等语。一似置身局外者然。文绶于此事不是甚大。伊岂欲学勒尔谨乎。文绶办理此案。种种错谬。不可枚举。著传旨严行申饬。至摺内所称、匪犯由川东綦江一带逃回。续经两次拏获三十八名。著即审明、遵照前旨。分别应正法者、即行正法。即逼勒同行。并未拒捕之犯。亦应发伊犁给厄鲁特为奴。务即速行办理奏闻。其逃散各犯。并著该督饬属擒捕。毋使一名漏网。其现在已经正法。及拏获审讯各犯。均著详悉录取确供。迅速驰奏。再提督李国梁、前经降旨。派令带兵三百名。竟赴川省。会同该督设法搜捕。此时想已到川境。如该处啯匪。业经捕获净尽。无须李国梁在彼带兵督办。亦即一面奏闻。一面令其将所带楚兵、先行彻回。此处在文绶相度机宜。酌量办理。至此事文绶既因循贻误于前。不可不实力惩创于后。此番拏获净尽之后。若川省复有啯匪滋事。无论人数多寡。必须饬令地方文武。设立章程。随时查办。毋致该匪等复滋萌蘖。并著于年终汇奏一次。将此传谕文绶、并谕李国梁知之。

30○谕军机大臣等、据文绶奏、审明续获啯匪正法。并遵旨亲往川东一带。督拏余匪一摺。此等啯匪。不法已极。文绶早应亲身前赴该处。督率属员。严行搜捕。若非朕谕令亲往。此时尚静坐省城。以图安逸。封疆大吏。岂有如此办事之理。现在既据陆续拏获匪犯八十余名。何以前后正法者、不过二十余名。此等拒捕伤人要犯。自应审讯明确。多办数人。方足以示惩警。著传谕文绶、速将所获啯匪、严行审讯。应正法者、即行正法。其中情罪稍轻。问拟监候者。亦应赶入本年秋审情实办理。即随胁同行。未经拒捕之犯。亦应遵照前旨。发往伊犁给厄鲁特为奴。不可留一人于内地。并著严饬所属。实力搜捕净尽。毋如前此之疎玩也。

31○谕军机大臣等、据舒常、郑大进等奏、续获啯匪彭家桂一名。讯据夥党有黄大年、黄大富等十人。此外尚有不知姓名者二十八人。并有头人陈昇、罗恒、二名。俱系忠州人。曾抢劫梁山马家堰场、及高峰山场等语。此等啯匪。有头人掌年儿名目。呼群蚁聚。四处抢劫偌不及早设法搜捕净尽。将来或更合数党为一党。如逆回苏四十三在甘省之事。亦复何所不为。此案皆缘文绶平日疎纵。及至事发。又不督饬文武各属。实力擒捕。致令窜出楚黔。文绶又安坐省城。及获犯审讯。又不能如舒常等、将紧要情节。确讯供词呈览。办理种种错谬。全无条理。丧心昧良。天夺其魄。著再传旨严行申饬。又本日据福康安奏、续获啯匪名数。及现饬严捕情形一摺。所办亦为周密。其所获之吴大汉等各犯。前据李本奏、审系均非啯匪党羽。当经传谕该抚。既系形迹可疑。亦当严讯。务得实情。兹据福康安奏、讯据吴大汉供认、前在婺川、有抢夺商民之事。并有夥犯十余人。是吴大汉各犯。不可不严行查办。著再传谕李本、即提犯审讯确供。究出实情定拟。其从前因何未审出实情之处。亦著李本明白回奏。再毕沅奏、审明啯匪王士花等、定拟斩决一摺。现饬军机大臣、会同行在法司核拟。将首犯王士花等、从重照叛逆例分别问拟。其首犯家属。亦照叛逆缘坐。嗣后四川各该省、拏获此等啯匪首犯。审明定拟时。俱著照此办理。至李国梁、现赴川省。所有湖广提督印务。即著刘墉暂行兼署。已于舒常等奏到夹片内批示。将此传谕文绶、福康安、舒常、郑大进、刘墉、李本、李国梁知之。所有军机大臣行在法司议奏摺。并舒常等摺。并著钞寄文绶阅看。问其知愧知惧否。

32○谕曰、文绶于办理啯匪一案。平日并不督率文武各属、实力缉捕。随时严办。以致养痈贻害。肆行不法。窜入邻境。屡经传旨严行申饬。并交部严加议处。从宽降为三品顶带留任。令其督缉自效。兹据周煌奏、川省啯匪。近年每邑俱多至百十余人。常川骚扰。并有棚头名号。戴顶坐轿乘马。白昼抢夺淫凶。如入无人之境。通省官吏罔闻。兵民不问。甚至州县吏役。身充啯匪。如大竹县役之子。有号一只虎者。啯匪肆行不法。已非一日。朕览此奏。甚为骇异。文绶身任总督有年。乃漫不经心。致令贼匪公然无忌。至于如此。若不及早严办。将来党羽日多。安知不又酿成苏四十三之事。如勒尔谨耶。此事若交文绶办理。伊不过仍行讳饰姑息。复致养痈。文绶、著革任。发往伊犁。令其自备资斧。效力赎罪。四川总督员缺、著福康安调补。其云贵总督员缺、著富纲补授。富纲未到任之前。著刘秉恬署理。杨魁即著署理福建巡抚。督抚等身任封疆。戢暴安良。是其专责。乃文绶于啯匪一案。因循贻误。至于此极。不得不亟为整顿。严示惩儆。至周煌以本省之人。奏本省之事。如有挟嫌虚诬。或欲示威地方官。则断难逃朕洞鉴。必治其罪。今所奏属实。故将文绶罢黜。然未致酿成事端。若甘省之勒尔谨。斯在文绶尚为厚幸。朕于内外大小诸臣。进退黜陟。一秉至公。何尝不欲久用其人。故屡致革任而留之者。如高晋等。并为过可恕也。若至不可恕。则朕亦无可如何。此用人之苦衷也。各督抚等、其各实心实力。整饬地方。不可因回护处分。一味姑容。自诒伊戚。以副朕简任之意。将此通谕中外知之。

33○谕军机大臣等、本日据文绶奏、查拏啯匪一案。内称拏获首夥各犯。巳经正法、及解省审办。并当场杀死者。通计一百二十一名。已获十分之九。此时情形。巳无须李国梁带兵协捕。现在咨会李国梁、令其酌量、各于本境边界。严密搜截等语。所奏大似勒尔谨之阻川兵及京兵。大奇。此案啯匪、全系文绶姑容所致。又不实力擒拏。因传谕李国梁、令其带兵前往四川。会同剿捕。以期净尽。乃文绶摺内、竟称此时情形。已无须该提督会办。看来文绶之意已乱。殊不足信。即其所称吧获十分之九。亦止就现在破案之啯匪而言。现已降旨、令福康安前赴四川办理此案。李国梁、此时若接据文绶咨会。竟不必即回本境。仍往四川太平一带、实力擒捕余匪。务令尽绝根株。并凡有应办事件。俱不必与文绶会商。亦不必听其知照。且俟福康安到四川后、查看实在啯匪净尽。若福康安无须李国梁在彼协捕。即可一面奏闻。一面即回本境堵截也。并谕福康安知之。

34○又谕、本日据文绶、将前后拏获啯匪正法、并解审及捕杀各犯姓名、开单具奏一摺。已于摺单内详悉批示。文绶办理此案。既贻误于前。屡经传旨严行申饬。此时又主意忙乱。手足无措。即奏到摺片内。有无枉无纵之语。此系办理寻常案件中套语。文绶亦摭拾入奏。殊不知事理轻重。盖川省啯匪为患已久。其平日头人戴顶坐轿骑马。到处令百姓逢迎。索酒食夫马。稍不如意。则大肆劫掠。且大竹县衙役之子。有为啯匪号一只虎者、早已有人奏出。文绶岂尚在梦中乎。乃屡次摺内、并无一语叙及。显系回护讳饰。再此案先由楚省发觉。及降旨询问。文绶始行入告。而所获各要犯。又并未讯录供词具奏。尤属草率。总之此等匪类。惟有严拏痛惩。俾根株尽绝。庶几可以绥靖闾阎。至姑息之政。于平民尚且不可。何况此等啯匪。若此时不办。将来日聚日多。又复何所不至。此文绶酿成此案之病根。不能再为之曲贷也。著再传谕文绶、将所询各情节、令其据实即行明白回奏。再文绶此次奏到擒获啯匪姓名单内、其解省审办啯匪朱大汉等六十六名。何前次摺内、并未据文绶将各犯姓名详晰声叙。又未将如何定罪奏明。并著一并覆奏。　

35○谕军机大臣等、据舒常等奏、拏获抢劫啯匪审明正法一摺。此等啯匪、于拏获审明后。凡系抢劫之犯。即按名立即正法。俾匪类闻风知警。庶可以绥靖地方。舒常等所办极是。至摺片内所称、拏获邹开太一犯。讯系四川綦江县人。本年六月、往青阳石卖糖。有八个人拏刀恐吓。令与背负包袱。就将该犯辫子割去。背包随行。一路抢劫等语。啯匪到处逼胁平人入夥。背负行李。此其常技。何以独将邹开太一犯辫子割去。若以胁从归附。以割辫为标志。则啯匪等必皆无辫发可知。若果如此、则是伊等行径。显有背叛之意。从前各省所获匪犯、供词内何以未经供出。是否割辫者仅止邹开太一犯。抑或余匪俱系割辫。现在邹开太供出匪犯多人。目或严行擒捕。此八人中、当自有就获者。著该督等、即亲提各犯严讯。其割辫是何主意。并查从前有无似此割辫者。据实覆奏。再摺内朱笔点出未获之匪犯黄大年、罗一、陈昇、杨老大、张老大、又窝家金小二等六名、田洪凤一名、著该督等、一并饬属严拏。务绝根株。不可稍存姑息。福康安即日将次到川。著一体于获犯讯供时。将此等情节、严行根究。将此传谕舒常、郑大进、并谕福康安知之。

36○谕军机大臣等、前据周煌奏、川省啯匪肆行抢劫一事。业交福康安、严饬通省文武员弁。实力查拏。务使尽绝根株。不得稍留余孽。但此等亡命之徒。百十成群。又其党与、有身充衙役者。声息相通。知系本地搢绅陈奏。因而查办严密。遂思逞其私忿。紏集党徒。至周煌原籍村庄住址。肆行抢毁。以洩忿恨。尤属不成事体。不可不先事防范。著传谕福康安、即严饬该地方文武各官。于周煌原籍住居地方。豫为留心防护。毋令匪徒得逞其伎俩。复致事中生事。　　

37○又谕、据李国梁奏、遵旨赴川、会同搜捕啯匪。途次垫江地方。接据督臣文绶咨会。无须协捕。随于八月十六日。自四川重庆起程回楚等语。川省啯匪一案。李国梁接据文绶咨会。业由重庆回楚。即令在本境督率兵弁。严密搜截。可不必再往川省。至此次文绶所办。不过就合州、太平、一二处而言。其实川省各州县。何处无此等匪徒。总由文绶平日姑息养奸。置之不办。是以啯匪等得以肆行无忌。即以秋审案件而论。此次川省情实人犯、至二百余名。视他省为最多。可见该省刑政废弛。由来已久。福康安抵任后。务须竭力整顿。使小民咸知畏法。不敢作奸犯科。至地方啯匪、其业经拏获者。固当从重严办。即各州县地方。亦须督饬属员。随时留心。严行搜访。有犯必惩。总使啯匪断绝根株。不遗余孽。方为尽善。将此谕令福康安、并李国梁知之。　

38○谕军机大臣曰、刘墉奏、拏获啯匪夥犯。审明正法。及访获潜回原籍啯匪。遵旨办理各摺。所办甚好。至其所获罗添富、刘老十等、讯系成都府金堂县等处人。成都为省会之地。已有此等匪徒。纠约夥党。肆行抢劫。其余各州县、自不问可知。文绶前此名为查办。不过就垫江太平等处、已经破案者而言。其余通省各州县。何以未见办及。况详阅所讯各案犯。纠夥起意。商同抢劫。俱在乾隆四十三、四、等年。何以迟至本年。始行搜捕。可见文绶从前竟未办理。实为姑息养奸。因循玩误。今予以革职、发往伊犁效力。实属罪所应得。至各省擒拏啯匪。如湖广贵州等省办理俱属认真。其所获正夥各犯亦多。惟川省尚未见实力严办。福康安抵任后。务须督饬阖属各员弁。严密访缉。其已经盘获者、必逐名讯究夥党。躧拏务获。断绝根株。即未经破案者。亦须时刻留心。严密查搜。毋使一名漏网。将来总无啯匪名色。方为办理尽善。至刘墉摺内所讯各犯。除胡范年等、业经拏获审办外。其刘老十、朱玉等。著讯明现在窜匿地方。及各省分。即飞咨各该督抚、协同严缉。以期按名弋获。将此谕令福康安、刘墉、知之。

39○又谕、据李本奏、查拏啯匪审办缘由一摺。内称前后报获陈正山、钟凤鸣等、共二十一名。业将陈正山等三犯、审明正法。其彭昌文、王元周、赶入本年秋审等语。此等啯匪肆行不法。屡经降旨。令各督抚从重办理。以惩凶顽。今李本既经拏获啯匪二十一名。自应严切审讯实情。遵照前降谕旨。分别办理。详悉奏明。何以摺内所称。业经正法、及赶入本年秋审者。仅止五名。其余各犯。该抚均未将如何审办问拟缘由。明晰声叙。殊属含混。著传谕李本、即将其余现获各犯、审讯得实。作何定拟缘由。详悉具奏。毋再牵混疎漏。寻奏、陈正山等五名。实系同夥为恶。并被逼随行之犯。故即分别赶办。其余吴大汉等。审明实非啯匪。罪止枷杖。是以未经详细声叙。报闻。

40○又谕、本日据舒常奏、拏获啯匪杨潮臣一犯。讯有张起陇夥内头目四人有辫。其余六十二人。皆无发辫。该亦被勒割辫等语。昨据舒常奏、拏获夥犯邹开太、供系被张添飞等逼胁不从。持刀恐吓。是以将伊发辫割去。并非啯匪以割辫为标记。确凿可据。何此次拏获之杨潮臣、供惟头目四人有辫。其余六十二人皆无发辫。如此则凡入啯匪之党者。尽以割辫为识认。显与国家制度相违。若不及早严办。将来竟如王伦、苏四十三之率众抗拒。亦何不可。著传谕福康安、即查明川省所获啯匪、是否俱无发辫。并确讯割辫之由。究竟是何主意。即据实覆奏。所有舒常奏到原摺、及本日文绶覆奏之摺。一并钞寄阅看。其湖广所获之杨潮臣、供出头目夥党。及现经缉获喻维海一犯。著舒常督饬所属、上紧缉拏。一并严讯确情具奏。　

41○谕军机大臣等、据福康安奏、现在设法缉捕啯匪一摺。内称零星结夥。三五成群。抢窃滋事之犯。俱应严拏究办。不使稍留余孽。再贻后患等语。自应如此办理。至所称三五成群。零星结夥。系属员相沿陋习。欺饰之词。不可信用。且其所谓三五成群者。止就一处啯匪结党而言。若地方官不能随时严办。必至合数党为一党。人数渐多。百十成群。安得复以三五限之。总之此事责成福康安办理。务饬通省各属、严密查拏。净绝根株。即鼠窃匪党。三五人尚未入夥者。亦当留心查办。自此番痛加惩创后。川省不得有啯匪之迹。并不得有啯匪之名。庶几地方可以永靖。若听信川省劣员。存一化大为小之见。稍为姑息。将来不十数年。余孽复滋。又复成此番故事。著传谕福康安、即悉心设法妥办。以副朕委任之意。至摺内所称、得有大员协同督办。于事更为有裨等语。现在李国梁、已复赴川。如需该提督协同办理。即暂留李国梁、筹办协捕事务。俟事竣奏明、再行令其回任。并将此谕令李国梁知之。

42○谕军机大臣等、刘墉奏、拏获啯匪究讯割辫情由一摺。据称拏获匪犯黄胜才、王景文、刘荣华、颜自远、颜应超、陈添喜等、六名。到案查验。皆系割去发辫一段。作为记认等供。且棚头自留发辫。余人勒割。显有奸谋邪术。别有营为。现在暂留活口。再为设法研讯。究出实情等语。所办是。匪徒聚党。俱以割去辫发标志色认。其情甚为可恶。现在湖广地方、所获割辫之犯颇多。啯匪起自川省。总由文绶不能饬属查拏。以致养痈贻患。而于割辫一节。尤无一字提及。其从前该省所获各犯。及现获匪党内。必有似此割辫者。著再传谕福康安、令其将从前拏获各犯内。其中割辫者共若干名。曾否讯取供词。逐一查明。据实覆奏。如有现获割辫之犯。即严讯其是何主意。从重究拟。不得稍为姑息了事。将此并谕舒常、刘墉、知之。　

43○又谕曰、李国梁奏、据远安营报获啯匪张元保、李老七即李廷昌、胡魁即胡龙三名。宜都营报获啯匪陈世达、刘文年二名。宜昌镇后营报获啯匪匡阳泰、朱玉孙、达包子三名。又盘获叶天才、张宗荣、朱国才、张朝选、曾凤、刘世模、黄汉清、王登榜、余应伦九名。又盘获刘天贵一名。远安营又盘获湖南之刘成一名。现在移咨解省审办等语。此等啯匪结党成群。行踪诡秘。不法已极。今又据李国梁奏拏获多人。可见文绶办理不善。疏纵酿成。以致该犯等窜逸各处。至今尚未尽就弋获。著传谕舒常、郑大进、刘墉等、即将现获各犯。严讯实情。遵照前旨办理。至此外逃逸外省。及潜踪川省者。尤须严切督饬文武上紧搜捕。务令尽绝根株。并著传谕福康安、实力查办。不但不应有啯匪之迹。并不可有啯匪之名。将此由六百里发往。并将李国梁摺、钞寄阅看。并谕李国梁知之。

44○又谕、本日据舒常等奏、续获啯匪匡阳泰、王文凤、王大富、徐永进、刘金成、陈世达、刘文年、张元保等八犯。现饬各该处押解到省。讯取确供办理。并将所供逸匪、开单饬属缉捕。并咨四川、及邻省一体查拏等语。匡阳泰等八犯。既经拏获。解省时必须严行审究。从重办理。至该犯等所供逸匪。并未据讯明实在系何年貌籍贯。此等匪徒。行踪诡秘。逃窜无常。必须上紧严缉。庶不致远扬漏网。著传谕舒常等、再行提犯严讯。所供逸匪。系何年貌籍贯。令逐一供明。一面飞咨各该省督抚、严切搜拏。一面据实具奏。将此由六百里传谕知之。

45○谕军机大臣曰、李本覆奏审办啯匪一摺。据称、前拏获匪犯二十一名内。陈正山、钟凤鸣、刘贵、三犯。已审明遵旨正法。彭昌文、王元周、萧方旦、三犯。除萧方旦病故外。余二犯拟绞、赶入本年秋审。其吴大汉等十五名。又续获李老八、周老五二名。屡经严究提质。复行查原籍。实非啯匪。已就现犯情节。录取供单。分别办理等语。啯匪肆行不法。就获后审讯明确。即当照前旨严办。至吴大汉等十七名。虽据该抚讯明实非啯匪。但此等匪徒。均因形迹可疑被获。其所供情节。或不无避重就轻。希图漏网。李本于拏获匪犯时。务须彻底研究。详晰录取供词。一面分别办理。一面即行具奏。如遇四川湖广等省拏获别犯。供出夥党。咨查该省时。该抚务须详晰质对。方成信谳。毋使狡饰。并谕福康安知之。

46○又谕、据李国梁奏、查获啯匪李老三一名。又盘获陈添善、彭宏富、李元得、三名。又获啯匪何文龙、郭辅臣、石正贵、三名。现在移交文员审讯。解交该督抚办理。并将各犯所供逸匪。逐案移咨该省。一体饬缉务获等语。此等不法匪徒。成群结党。行踪诡秘。甚属可恶。屡经降旨严密查拏。至今尚未尽获。皆由文绶平日疎纵酿成。以致纷纷窜入他省。著传谕舒常、郑大进、刘墉、即将各犯严行审讯。遵照前旨办理。至各犯所供逸匪。有经由四川贵州等处。并著福康安、李本、迅饬各属。一体严缉。务期尽获。毋使一名漏网。必须尽绝根株。不但不可有啯匪之迹。并不可有啯匪之名。将此由六百里各谕令知之。李国梁摺。并著钞寄阅看。

47○乙未。谕军机大臣等、据黄模奏、拏获啯匪曾老岩、曾老二、二犯。审讯供词。该犯等纠集多人。屡次抢劫。内并有头目名色。现咨明抚臣刘墉、将获犯曾老二等审办等语。该犯等夥结匪党。抢夺多案。自应从重办理。以惩凶顽。著传谕舒常、刘墉、即行严讯实情。根究夥党踪迹。一面遵照前降谕旨办理。一面具奏。其供出夥匪。务即严饬各属。实力查拏。并咨明邻近各省。将该犯所供各犯逃逸之处。一体饬属严缉务获。毋使漏网。将此由六百里传谕舒常、刘墉、并谕黄模知之。所有黄模奏到原摺。并著钞寄舒常等阅看。　

48○刑部议奏、向例川省啯匪。在场市抢劫。五人以上。不论得财与否。为首斩决。为从绞监候。拒捕夺犯伤人。斩决枭示。在场加功者、绞决。未在场者绞监候。旷野拦抢。止二三人者。除实犯死罪外。未经伤人之犯。该徒罪以上。不分首从。俱发烟瘴充军。近年川省啯匪。结党延蔓。多至百十余人。经部议、将在场市抢劫之犯。为首均改拟凌迟。家属缘坐。从犯俱拟斩决。惟在野拦抢。旧例止载二三人。未经伤人。该徒罪者。发烟瘴充军。其自四五人、至八九人、十余人者。并无治罪明文。是以川省办理旷野拦抢之案。遇有多名。但不伤人。亦均照二三人例问拟。未免法轻易犯。请嗣后将在野拦抢、未经伤人之案。除数在三四人下者。照旧办理外。如四五人以上、至九人者。不分首从。改发伊犁给厄鲁特为奴。均面刺外遣。逃脱拏获。即行正法。伤人、即拟绞监候。入秋审情实。若十人以上。无论伤人与否。为首斩立决。为从绞监候。仍入秋审情实。被胁同行者。发遣为奴倘有夺犯杀人等事。即照场市之例。将首夥各犯。分别斩枭绞决监候。从之。

49○戊午。谕军机大臣等、据刘墉奏、究出割辫啯匪黄胜才等。供称。川省匪类。各有记号。其割辫夥内。成群结拜。割下之发。烧灰入酒共饮。各护各党。其棚头因欲出头露面。故不割辫等语。此等匪徒。竟敢割去发辫。作为记号。甚属可恶。看来川省逸出湖广境内之贼匪。竟有此记认。今黄胜才等犯。已据刘墉审明正法。恐川省各州县。似此割辫逃出者。亦复不少。虽从前据福康安奏、川省啯匪从无割辫之事。但楚省获犯既有此事。则川省亦应严密查察。著传谕福康安、密饬各属、于山谷深僻地方。再行严加搜缉。务令此类根株净绝。毋使稍留余孽。或致远扬。方为尽善。将此由六百里传谕知之。刘墉摺并著钞寄阅看。

50○辛亥。谕军机大臣等、据李世杰奏、审明啯匪各犯。分别定拟一摺。内称周德、刘理寿、向群才。符明一、蓝士清等。供出夥党各犯姓名。现在分咨通饬严缉等语。啯匪纠众抢夺。肆行无忌。虽现在拏获已多。其党类远扬四散。不可不严缉审办。著传谕福康安、舒常、姚成烈、李本等。将单内所开该犯供出夥党姓名籍贯。逐一查对明确。除已经就获者。严讯确供。分别办理外。其未获者。仍即通饬各属。实力上紧躧缉弋获。审明定拟具奏。务使啯匪根株尽净。断不可少存姑息完事之见。致有漏网。复留余孽。所有名单。一并钞录查对。并谕李世杰知之。

51○谕军机大臣等、向来川省地方。啯匪为害最甚。曾经屡降谕旨、严饬查办。福康安调任川督。董率员弁。实力访拏多犯。大加惩创。近始稍为歛迹。今又有大足县贝开富、用药迷人之案。而前日滇省用药迷人之王奉、亦系川省民人。在彼发觉。可见该省五方杂处。易藏奸宄。不可不严行惩究。已降旨将贝开富一案。交部另行定拟。著传谕李世杰、即饬属将大足县用药迷人之逸犯贝老四、严缉务获。并通饬各属、严密访查。如有学习药术匪徒。立即拏究。务使搜捕净尽。以靖地方。

1○丁亥直隶涞水县民狄文通等二十六人、妖言惑众。纠党谋叛巡按黄徽允讯实以闻。斩之　　

2○直隶总督李卫奏。直隶所属任县地方。与山东邱县接界。有张卿苏泽长苏国英等创立邪教。任县民人焦普等。投拜为徒。现将焦普等查拏。并会同山东文武将张卿等三犯。一并全获。归并审拟。得旨、知道了。卿所办理甚善。至于或摺奏。或具题。俟卿审明时。视其案情。以为轻重可也。　　

3○谕军机大臣等、据步军统领。拏获宏阳教人犯供称、其教、先系河南卫辉府道人、传与右安门外居住赵姓旗人。授持茶叶。与人治病。各处散香作会。托名静养工夫。教人右手扣著左手。右脚扣著左脚。舌头抵著上牙根。可以疗疾延年。其道人姓赵姓恁。记不清了等语。此等邪教、例应查禁。可传谕巡抚硕色、令其访拏此人。再豫省现在兴行此教与否。著伊严饬该地方官、实力查察。妥协办理。不得被属员掩饰。以贻蛊惑人心之患。仍将查办情形。具摺奏闻。寻奏、严饬卫辉府、密拏去后。据禀、遍访所属八县地方。并无传授宏阳教之赵姓道人。亦并无此教名目。与信从附和之人。并行按察使、严饬各府州查访。亦无其教其人。查豫省从前曾有书符治病、哄骗乡愚匪徒。经臣缉获惩办。今宏阳一教。虽据各属、查无影响。诚恐稽察或有未周。仍饬各属再为严查。即此外别有邪教。亦应实力查办。得旨、此奏甚属草率了事。汝向来即不肯留心整饬地方。此亦无怪耳。　　

4○又谕、据步军统领、拏获宏阳教人犯。供称伊等作会时。有别教道人来吃斋。问及、说是永平府属石佛口地方、无为教道人。其会首何人、及何如行事之处。不能知悉等语。无为名色。与张保太所传教名相同。畿辅近地。非他省可比。可密传谕与总督那苏图、令其差妥协之人。密行访查。是否即系张保太流传之教。现在该处掌教之人。系何姓名。其如何开堂作会。招引徒众之处。务须根究明确。据实奏闻。不可声张滋扰。寻奏、遵旨选派妥人。赴永平密访。并于保属、四路侦缉。凡有聚集诵经之处。即细加盘诘。近于通州地方。访有宏阳教名色。拏获诵经归教民人张三道。供出传教、即系步军统领拏获之犯。并录供词呈览。报闻。

5○大学士等议覆、顺天府尹蒋炳奏、拏获宏阳教董应科等一摺。内称此教传习百余年。牵引十四州县。据大兴县、访得京南紫各庄三教堂。为宏阳教聚集之处。塑有邪教神像。宛平县、访得宏阳教会头。郎垡村系连玉惠。坎檀村系任一魁。大井村系刘氏等。并据拏获各犯。讯供禀报。除将董应科按律治罪外。所塑邪教神像。应行毁弃。改为寺院。田产即为该寺香火。至各村会头连玉惠等。供认祖父以来。传习此教。当即重责枷示。将所藏经卷图像销毁等语。应如所奏办理。惟查三教堂、系邪教聚会之所。若仅改为僧寺。恐日后结连香会。积久复萌。请敕该府尹、会同直隶总督。就该地情形。酌量拨为公所。随时稽查。其田产亦酌量充拨。从之。

6○刑部议覆、大学士公讷亲等奏称、旗妇赵王氏。因伊夫赵宗普在日。曾行宏阳教惑众。夫故、赵王氏即传其教。招引民人孔芝华等、作会散香持咒。以治病为名。蛊惑诓骗。殊属不法。请将赵王氏拟绞。孔芝华等拟流等语。查左道聚众、煽惑人民、为首者绞监候。应如所请。照例分别办理。至近畿州县。此教已行数年之人。应将失察之地方官。交吏兵二部议处。从之。

7○直隶总督方观承奏、据邢台县禀报、拏获邪教李起奉、史珍、高荣等。讯供李起奉所藏经卷。系师韩士英所给。史珍系王会引诱入教。高荣系南和县郗成业之徒。皆冯进京党弱。并供出县民胡学诗等。均与王会往来。是此案各犯。必须严究交通。并案细鞫。得旨、所办非是。

8○又奏、续拏邪教王文臣、郗成业、孟加明等。讯系王会夥党。而王会纠合为逆。指称冯进京、佛力帮助。今据邢台县将王会缉获。讯供王文臣等黄纸合同。皆伊亲写散给。其所供冯进京言词。似挟有妖术。现已移咨晋抚。将冯进京解直质审。再武安县、获冯进京党羽刘夫荣、并续究收受王会合同之郗春子、王勤学、现拘究审。其余各犯黄纸合同。经卷歌谣。臣拟于本月十八日。亲赴顺德详鞫。得旨、所办好。

9○庚午。谕军机大臣等、方观承奏报、邢台县访获邪教李起奉等二摺。其第一摺内有必须严究交通、借名入教。谋为不轨情节之语。是以批谕所奏非是。盖谓邪教不能保其必无。必逐案皆究以不轨。是教之反叛也。及阅第二摺内、显有依附经典。编造歌谣。谋为不轨实迹。故又批以所办是、而准其前往。足见朕之处分一切。原无成见。及阅各犯供情。及王文成等、所收字迹。虽有悖逆之词。然不过造作妖言。传播煽惑。与仅骗财物者不同。惟应严密查拏究治。以正风俗。而究非谋叛大案可比也。可传谕方观承、令其讯取确情。按律速行定拟可耳。

10○谕军机大臣等方观承奏、保安州盘获匪犯梁万明供出孙嘉谋等。造作逆词。意欲重兴邪教。现饬周元理前往查拏余孽等语。此等邪教。久经重惩严禁。今孙嘉谋等复敢倡为逆词。煽惑愚民。甚属可恶。著周元理即将案内应行讯究各犯。迅速严拏。亲行押赴行在。听候审讯。沿途小心防范。毋致稍有疎虞。并将此传谕方观承知之　　

11○庚子。谕、据直隶总督周元理奏称拏获红阳邪教人李瑚、讯供系奉天正白旗庄头所属夫役。随武清县民张樊山入教等语。盛京乃根本之地。何得亦有邪匪。该处聚集民人甚多。著传谕将军弘晌、务须留心密访。如果有邪匪。即行拏获。从重治罪。毋得姑容。

12○又谕、据德风等奏海城县访获旗人刘得智等、私立混元、红阳会邪教。又锦县、承德县、及牛庄巡检访获一炷香、如意会及天主等教。拏获案犯。送交盛京刑部审拟等语所办甚好。邪教煽惑愚民。最为世道人心之害。不可不严切根查。况盛京根本重地。风素淳朴。尤不宜听其蔓延滋事。该侍郎、府尹等。当彻底研求。逐一严究。务绝根株。至刘得智身系旗人。不知守法胆敢私立邪教。更非事理所应有情节甚为可恶。著传谕喀尔崇义、将该犯审明。从重究治。不得仅照民人倡教之例问拟。工部议准闽浙总督钟音疏称、各营操演、并倾销粮饷、需硝十四万九千八百斤。请委员赴山东省采买。从之

13○谕、军机大臣等、据仁和奏、查获匿名揭帖内。有民人朱四、林大、常二、孙国玺等四人。与贼匪往来通信。兼有邪术等因。当饬令游击舒展。前往将各犯拏获。并于孙国玺家内。搜出不法字迹。现将人犯押管。一面禀明督臣提审等语。匿名揭帖。每多挟仇图害。必须先行访察明确再行查办。若将帖内所有姓名。遽行查拏。不无拖累。转得遂匿名者之愿。仁和所办。未免过急。但孙国玺家内又查有不法字迹。或非尽出于诬陷亦未可知而匿名之人。亦不可不根究重治著传谕周元理、即速驰赴天津。将此案详悉鞫讯。俾无枉纵。仍查明孙国玺、如何传播邪教缘由。并跟访匿名人犯。严密查拏务获。审拟具奏。仁和摺钞寄阅看缴到匿名揭帖。及孙国玺家搜出字迹。并交周元理、比对笔迹。并谕仁和知之。

14○谕军机大臣等、本日福长安奏、有直隶南宫县人魏玉凯喊禀、讯据供称、在本县魏家庄居住。该庄有乡约李存仁、及魏学宗、简七、王三、严龄等、与山东王伦、都是高口地方之李姓徒弟。从前原系白莲邪教。演习拳脚。四十六年后。又改为义和拳。各人俱藏有绳鞭等语。经军机大臣、会同刑部严加审讯。据魏玉凯供、伊向当乡约。上年正月告退。即系李存仁充当李存仁、又将伊殴打过一次等供。是魏玉凯与李存仁、显有仇隙。但既据喊控李存仁等有演习拳脚之事。自应彻底查办。未便因其挟有微嫌。将就完事。著传谕刘峨即派明干大员。会同正定镇速赴魏家庄严密访查。如果李存仁等、有传教敛钱滋事不法、并藏匿绳鞭之处。即行就近详细根究。按名查拏。解部审办。如果实无此项情节。止须将李存仁等解京。与魏玉凯质讯。不必株连。至魏玉凯因何不充乡约。是否因事革退、及自行告退。即查明具奏。其高口地方。是否有李姓其人。系王伦党羽。亦著一体密访。据实奏覆。寻奏、白莲教久经严禁。当此光天化日之下岂可复容此鬼蜮。现已飞札镇臣全保会同清河道梁肯堂、驰赴南宫。严密查访。其魏玉凯因何不充乡约。臣衙门并无报案。俟饬属查明另奏。报闻。

15○又谕、据刘峨奏、于二十二日驰抵大名。据革职副将舒通额、差弁前赴肥乡。会同该县王步瀛、拏获素与段文经、徐克展等、来往人犯十名。又续获人犯五名。连前获七名。共已获二十二名。审讯大概情形。并搜获许三家所藏字纸咒语进呈一摺。该犯等邪教余孽。借焚香念咒为由。竟敢编造逆词。煽惑乡愚。公然纠众杀官。抢劫监库。看来竟有谋为不轨情事。实属罪大恶极。不可不彻底根究。翦灭根株。此时自又续获几名。为首之段文经、徐克展等、曾否就获。著传谕刘峨、即将已获各犯。审明正法后。余犯交与该道龙舜琴、上紧缉捕务获。即可起身前赴行在。毋庸在彼久住。转骇观听也。若尚不可离。即在彼严办。或竟往单县。同明兴速办。不必以遵旨来行在为急。至此案匪犯。籍隶大名元城者多。且为首之段文经、即系大名道衙门皂头。其往来纠约。必非一日。该道熊恩绂、夤夜被杀。固属猝不及防。而其在任时。不能先事访察。及早查拏。实有取死之道。再署副将舒通额、差弁跟缉。拏获匪犯多名。且贼匪滋事之夜。各贼听闻枪声。始行跑至西门。砍伤门军逃逸。被兵役追赶。枪伤数贼。是兵丁尚知奋勉捕贼。其被贼杀伤。由于众寡不敌。事起仓猝。非平日废弛怠玩者可比。著传谕刘峨、查明该署副将、于贼匪滋事时。如曾率兵擒捕。将来定罪时。即可稍为轻减。至该犯等纠众不法。据供欲救单县刘洪。况段文经在外歛银。托吕栋送入单县监内。转交刘洪。是该县监狱。竟毫无防范。匪犯得以肆行出入。已可概见。前经有旨。令明兴速往单县。监提刘洪究问。并查拏段文经、徐克展、吕栋等。此时自早已驰抵彼处。何尚未据该抚奏到。著传谕明兴、即将现获几犯。及讯问刘洪口供。迅速覆奏。此外未获要犯。著将刘峨奏到名单。钞寄阅看。各按姓名住址。令该抚躧缉务获。审明正法。毋使一名漏网。以净根株。又据刘峨奏到单内。未获逸犯张均德一犯。系肥乡县人。据称已赴河南汝阳县东西韩洞集村赵姓家藏匿等语。著传谕毕沅、迅速饬属严密查拏务获。审明取供具奏。

16○又谕。河南省解到郝润成一犯。经军机大臣覆加研讯。据供、系震字号教。由王廷引进。尚有同县邢有富、李朝栋、张均德、王成功、陈时中、梁学文、梁学中、梁尔杰、梁有义、梁趱生、张耀显、张昆等、俱是王廷引进入教。又有震字教头目焦风德、住大名县祝儿庄。伊在教年深。若问段文经、徐克展、下落。自然知道语。段文经等、传布邪教。由一廷引诱入夥。据郝润成供出者。已有十余人。可见转相煽惑。党类必多。现供陈时中等八犯。该督等节次奏摺内。俱未有该犯名姓。既经王廷引入邪教。其为党恶可知。但若于此时即行查拏。恐辗转扳引。人数较多。且大名等府。连值歉收。地方百姓。不无惊扰。所有陈时中等八犯。著传谕刘峨、暗中访察。密行存记。且勿露端倪。俟此案办竣。民情大定。于明□山戊不□再行留心缉拏究治。亦不为晚。至山东冠县、单县、一带。伊等同教亦复不少。并著明兴、一体察访。总须不动声色。严密查拏。勿令民情疑畏。转致匪犯闻风远扬。至郝润成供、焦风德一犯。在教年深。系震字教头目能知段文经、徐克展、下落。伊有一字名焦成旺等语。焦风德实为案内要犯。不可不即行查拏。刘峨已离大名。著交龙舜琴、迅速密缉。务将该犯父子。一并拏获。即遴员解赴行在候讯。毋任兔脱。刘峨。明兴、既已失察于前。嗣后须随时留心查察。实力整顿。务将首犯擒获。并将邪教匪徒。逐渐搜除净尽。以期地方宁谧。倘再办理不善。致生事端。则伊二人不能当其咎也。再本日据明兴奏、覆讯徐克展家属。据供、伊等于闰七月十九日。逃至馆陶县伊姨母陈卫氏家。是日。除克展亦到向陈卫氏借薙刀薙去胡须。并有陈卫氏房主王振齐、见其向东北逃去等语。是该犯等事起大名。复得逃脱。竟系刘峨疏缓所致。实不能辞其罪。若使彼时早行缉拏。又安能逃往馆陶。今据王振齐供称、向馆陶东北逸去。自必窜往登、莱、青、一带。由海道逃往盛京。除饬谕永玮等查拏外。著传谕刘峨、照明兴所开薙改面貌。速行查缉。并著明兴、于馆陶东北。及登莱、青、一带。通往海口之处。严饬各属。密速侦缉。以期弋获。

17○又谕、据刘峨奏、现获王成功一犯。系与段文经等入署动手杀官案内要犯。即著该督、遴员迅解行在候讯。王成功既据该督讯供、称因逃避日久。回家探听消息。行至永平被获。则此外各犯。或因刘峨已离大名。查拏稍缓。亦潜回探听。俱未可定。刘峨当饬龙舜琴、督率所属。严密侦缉。勿因日久稍有怠玩。致令久稽显戮。并著将段文经、徐克展、年貌单。开寄山海关副都统琳宁、于大小口隘。多派官兵。一体密访严拏。毋致该犯等得以朦混出口。

1○又奏、臣前奉命审理伊阳县梁朝凤一案。留心访察。尚有伏牛山内。未经破露之女教主一枝花。妖言惑众。随即遴员诱拏。兹据陕州知州刘谦。擒获该犯到案。俟将夥党拏狑。当按照邪教之例审结。得旨、办理甚属可嘉之至。　

2○又奏、陕州知州刘谦、拏获梁朝凤之侄梁周到案。刘谦于一月内。连获要犯一枝花、梁周、二名。且据各司道咸称该员干练有为。现在先将该员记功。容再加试看。如果才能出众。另恳恩擢用。得旨、刘谦若果去得。与以应升之路。亦所以鼓舞属员之道也。

3○又奏、豫省民俗。崇尚邪教。为人心风俗之害。现经严行查禁。兹据鹿邑县访获天一会邪教党羽数名。并缴到天主教书一本。名曰睿鉴录。镌镂龙文。朱字黄面系西洋人戴进贤奏摺。并钦奉谕旨。伏思西洋之天主教。最易惑人。是以定例不许民人擅入。乃竟纂成书籍传播。愚民见有如许恩荣势必群相崇奉。尤恐别项邪教。亦借此书影射。更多未便。且戴进贤擅将所奉谕旨奏摺。刊布流传。亦属不合应令缴销。得旨、著海望查奏、

4○又奏、邪教惑民。最为世道人心之害。欲正人心。必先息邪说。而邪说之最易煽惑乡愚者。莫知创立教会。佯修善事。此倡彼和。蔓延日广。大为风教之害。臣抵任后、详查各案。多属乡愚。误被惑诱。若尽法深求。则株连延蔓。恐生事端。请将创教授徒、及为首敛钱之犯。严拏究拟。其被诱入教。仅止拜佛持斋者。量予责惩。令其归正自新。自行出首者。照律免究。仍令地方官不时查察。勤加化诲。得旨。自应如是办理者。

5○谕军机大臣等、张若霭一摺。朕已交讷亲带去查办。但讷亲归途始到山东。为时尚迟。可照原摺钞录一封。密寄与喀尔吉善。令其留心访察。若易于办理。便可早结。若不能即结。则俟讷亲到彼会同妥办可也。寻据山东巡抚喀尔吉善奏、奉到密寄原摺。有登州府属海阳县。私立央央教名色。得自传闻。现在留心密访。一得确实。即行拏究。得旨。览。　

6○山东巡抚喀尔吉善奏、拏获空子教匪人朱廷谦等、据供河南、湖广、多有传授。诚恐株连三省。请将现获首从。分别定拟。其余业咨豫楚两抚。密访有无。再行酌办。得旨。甚妥。应如此办理者。

7○又奏、东省愚民。惑于邪教。积习使然。虽经拏获秦之道、朱廷谦等民人稍知儆惕。而习俗移人。革心难必。严饬各属。倘有设立教会。惑众歛钱者即查拏、按律治罪。地方官以失察参处如仅举。一佛会持诵经咒。并无纠众歛钱等事。地方官善为劝导。勿令借端煽惑。得旨、是。只应如此办理者。

8○又奏、奉贤县人李如岗等、聚众结盟。名为猛将会。因角殴捉辱民人。为害地方。现在缉获究审。供出在会共有一百二三十人。俱系奉贤、南汇、上海、松江、嘉定、等处之人。为首系李如冈、徐鸿表、余三、现获到案严审。并缉拏余党究办各缘由。得旨、知道了。重处示警。毋姑息也。

9○又谕、据杨应琚奏称、泰安县民王尽性等、捏造歌词。刻印货卖。照妄布邪言例。分别拟以斩决流徒等语。此等匪徒。自应严行查禁。但案拟交部。竟若成一大案。似亦不足如此办理。且恐转骇愚民听闻。可传谕杨应琚、将为首之人。立予杖毙。其余各犯。酌量枷责发落。所撰歌词板片。既经追毁。惟严禁民间。不得再行传播可耳。杨应琚摺、亦无可批示。亦不必存案。可一并传谕知之。　

10○谕军机大臣等、据富勒赫奏称、徐州萧县地方。有顺刀会名色。每逢庙会集场。压宝打架。酗酒诱赌。臣前在河南布政使任内。永城县有此会名。严行查禁。今徐州与永城接壤。又有此会名。明系豫省窜入等语。徐属民情强悍。匪案素多。又与豫省接壤。犬牙相错之处。尤易藏奸。如富勒赫所奏顺刀会一案。虽经该县拏获。审无结党聚众实迹。然非严行查禁。则棍徒结聚日多。深足为地方之害。而地方官奉行故事。以为出境即可卸责。遂至此省严禁。即潜匿邻疆。辗转蔓延。岂能杜绝净尽。语云、萌牙不折。将寻斧柯。奸匪潜滋。慎毋轻忽。可传谕江苏、安徽、河南、各省督抚。严饬所属。将顺刀会匪犯。两省关会。协力查缉。务尽根株。不得稍存彼此。嗣后有此等案犯。均如此办理。倘仍分畛域。任匪犯出境藏匿。以致漏网。后在他省生事发觉者。朕必于该督抚是问。

11○谕军机大臣等、近来河南、江南、山东、连界地方。有顺刀会名色。前经富勒赫奏闻。曾降旨询问。令各该抚等查办。佥以久经禁绝奏覆。近闻该处奸徒。结会聚众。但有顺刀一柄。便许入夥。呼朋引类。十百成群。或逞凶打降。或使刀迫胁。或强奸妇女。或抢掠财物。种种不法。深为蠹害。盖因平时地方官。畏干处分。朦胧具覆。而各上司、又皆喜于无事。不复再加查察。此辈遂以官莫敢发。恣行无忌。著再传谕各督抚等。严饬各属。设法擒捕。为首者即行杖毙。其党羽充发黑龙江当苦差。俾奸恶知所警戒。倘该地方官。仍复因循怠玩。以图省事。即或查出。第以寻常薄惩了局。一经别案发觉。定将该地方官。严加惩处。

12○河南巡抚胡宝瑔奏、据许州临颍县知县王焕士禀报、访有奸民勾引乡愚。立会骗钱。随往拏获贾敏一犯。称因伊姊夫訾有明、引入荣华会。推张仁为头领。同会有王章、李存智、崔大经、朱大海、诸人。随拏获王章、朱大海、搜有鼓儿词、歌词等情。查张仁系上年犯案。本年秋审情实。已经正法。是否另有其人。抑系余党未尽。尤关紧要。臣即星夜驰至洧川。续获各犯。辗转根究。其崔大经、李存智、王章等。皆无知穷民。不安本分。应大加惩治。再有洧川之阎玉、柳兴林、系张仁亲戚夥计。据供、张仁令其徒王五钧、付银千两。令伊等送至山西长治县之李老人、周清水、托直隶沙河县之郑全、寻觅胡文保、并伊母一同赴京。在胡文保家居住。转托提督衙门当差之朱魁、打点减罪等语。臣即飞咨九门提督、顺天府尹。直隶山西督抚密拏。并抄查藏匿。严究确供。如应归案办理。速解来豫。审拟具奏。得旨、甚好。

13○谕军机大臣等、胡宝瑔所奏、拏获邪教余党一案。现据步军统领衙门、将胡二引进拏获。其胡文保一犯已往沙河地方。亦饬直督方观承、飞差缉拏矣。但据胡二引进所供、张仁在日。有缺角金镶印信。并有悖逆言语。兼造有黑纸红字合同。曾带五百张进京。其印信虽未看见。若问阎玉必知其情等语。看来此案显有悖逆情节。不但邪教而已。从前图勒炳阿、从轻完结。甚属糊涂。幸张仁已于秋审勾决。而现在余党。又经败露拏获。尚俱不致漏网。可传谕胡宝瑔、令其彻底穷究。务得实情。至阎玉一犯。系案内最要之人。胡二引进既有此供。即应向其根究。其印信藏匿何处。合同散过若干在乡民无知、受其愚惑者。尚可免其株连。至于分投散布合同之犯。俱应逐一缉拏。从重办理其胡二引进等、现在京师审讯。俟有确供。再行寄知该抚、以便办理。可先将此传谕胡宝瑔、令其速行严办。毋得稍有宽纵。寻奏、臣提各犯隔别研讯。据阎玉、赵甡、柳兴林、孟孝友等。供认五百张合同。四句歌词。并另有白纸所写四句歌词。但供称并无缺角金镶印信。及本省并未散合同等语。上年办理张仁一案。业经查过数次。所有诡秘字迹。俱经毁灭此次搜查。并无余物但张仁狡诈百出善于灭迹。务必彻底穷究。而胡二引进李老人周清水、各犯。自有确供实据。俟咨到续究再奏报闻。又奏、据柳兴林、供出圆图书二方现存赵子信家。随密饬协拏并搜取图书据赵子信供、两次写合同六百张并供八字直言一张八句。每句系张仁生命之一字。又另有南起北落歌词八句。其圆图书二方。系于赵子信墙内取出。一系天元太宝四字。一系号字。查天元系张仁等教名。其歌词诡僻狂悖。实不止于邪教。虽经正法。仍须另行按律办理。至缺角金镶印信。刑讯各犯。坚供实未曾见。现在极力追究。凡经供出姓名。俱密饬飞拏。严搜细讯。期无匿情。再据柳兴林供、直隶共有七人。除胡文保、郑全、已获外。其余五犯。已飞咨直隶督臣、查拏审讯。报闻。　

14○谕军机大臣等、裴宗锡奏、霍邱县曾犯邪教之陶金玉家内。搜得钞写采茶歌一本。又在李国栋家、搜获十字歌一纸。均有悖逆荒诞字样。其采茶歌后。载有伯温问答。内有大逆不道之语。供系河南现拟绞犯杨在天传给。应确究逆书来历。现咨豫省、严行查搜确讯等语。此等匪徒。收藏悖逆邪书。辗转流传。屡犯不知悛改。实为法所难宥。但既讯据陶金玉供、与李文振邪教案内、问拟绞候杨在天。向有亲谊。杨在天到伊家。劝令入教。留给伯温问答一纸。言系伊师李文振传给。是该犯杨在天家中。必更有钞传不法字迹。应行逐细搜查。并提该犯严讯。如系该犯造作传布。及搜有别项悖逆字据。则杨在天之罪不容诛。又不当仅以绞候完结。著传谕何煟、即速选派干员、协同安省委员。密赴杨在天家。将一切经书字迹。严查速究。务得逆书确实来历。并此外有无传钞别犯情由。一经讯明。即将杨在天等应得之罪。另行更正定拟具奏。可将此由三百里传谕知之。寻奏、杨在天原籍江南。寄居河南。系已正法李文振徒弟。乾隆三十五年。至原籍、劝表侄陶金玉归教。次年、复同张成功、至陶金玉家。回豫闻拏自首。经臣搜获不法道经。将为首之李文振、张成功、分别正法。杨在天不准自首。拟绞监候。陶金玉、亦经安抚拟杖完结在案。兹准安抚裴宗锡咨、陶金玉在籍。复兴邪教。经搜获采茶歌。载有伯温问答悖逆语。讯由杨在天赴江南时所给。臣随委员、搜查该犯家中。据禀别无存留不法字迹。提讯该犯。据供采茶歌。系上年至江南、给陶金玉钞写。从前忘供。其书得自李文振。此外并无传匿。查歌词虽非该犯造作。但敢传布。即属罪大。拟绞不足蔽辜。俟讯明从重更正。仍一面委员、于曾犯邪教各家。搜查字迹。并严讯各犯属。有无传匿逆书余党。报闻　　

15○谕军机大臣等、英廉奏、正阳门外盘获摃木牌人贺廷榜一名。询系河南祥符县籍。同县民段珩、李天成、王士平等、共十二人为会首。以募修黄龙庙为名。设立成功会。妄称曾死见阎王。令其还阳募化。并称会中共男人一百二十三名。尚有女会。共四百八十七名。除祥符一县、是聚会之所。还有黄龙寺和尚原志的师父忠义、在陈留县。也起了一会等语。该犯行李内。并搜出大乘经二本。咒语一本。并称尚有同行僧人原志、因祖母病重回豫各等语。邪教诱惑乡愚。本应严查究治。况东省现有白莲教纠众滋扰之事。安知不暗地勾连。尤不可不实力访察。但何煟、正督兵在山东境上防剿。此时省城查拏邪教之事。不宜即办。转恐打草惊蛇。著将英廉原摺、钞寄何煟、令其密为留心。并令密札署藩司荣柱、加意防闲。密之又密。不可稍有洩漏。致滋事端。俟何煟事竣回省。再行彻底查办。务净根株。至现在祥符、陈留、两县。会中各犯。恐有闻山东邪教倡乱之事。效尤滋扰者。或有惧将来事发获罪。豫行蠢动者。设果露有端倪。荣柱又当为先发制人之事。密速妥办。总须审慎万全。勿稍疎忽。

16○又谕、据徐绩奏、访获鹿邑县民樊明德、邪教骗钱一案。又究出案犯三十余人。名混元教等语。混元教、即收元教。又名无为。与白莲同系一教。虽各编立名目。其诱惑愚民。招引徒众。实无二致。倘听其日久蔓延。实为世道人心之害。若寿张之逆匪王伦、则养痈之尤甚者。故此等案犯。一经访得。不可不上紧根寻。著传谕徐绩、即饬属迅速查拏首夥各犯。严究根由。尽法惩治。务绝根株。不得稍有宽纵。致留余孽。徐绩不可不有鉴于前任山左之覆辙。力图自赎。并当严饬地方官。不可纵容胥役。借端滋扰。

17○是月。河南巡抚徐绩奏、鹿邑县拏获樊明德邪教一案。各属先后获解人犯、九十三名。逐一严讯。据供、樊明德、本系农人。因病延杨集医治。自此往来甚密。杨集传给樊明德混元点化书。并大小问道经。嘱勿宣露。杨集故。樊明德遂倡立混元教名目。诱人学习。图骗钱财。令胞兄樊成德、侄樊世甫等、一并入教。嗣是辛永禄、胡添文、归教送钱者纷纷。遂议定、每年清明、五月十五、九月初十、十二月初一等日。聚会樊明德家念经。又编出波弥斟、波弥天口诀。令辛永禄秦玉楼等、各自收徒。数十人、或数人不等本年三月内。经鹿邑县知县沈佐清访闻。当将樊明德等密拏。取出全书到案。语多悖逆。严讯樊明德、系何人编造。该犯坚供实系杨集所传。其中语句率多豫防荒乱。吓人修善之意。并无谋为不法情事。复严讯各犯。供并相符。但樊明德倡立邪教。惑众敛钱。实属罪大恶极。应照大逆律定罪。余犯各分首从定拟。下三法司核拟。寻奏入。得旨、樊明德、著即凌迟处死。杨集、著戮尸。俱著枭示。辛永禄、樊成德、樊世甫、樊世贵、樊世正、樊世祥、樊世太、均著即处斩。胡添文、王廷亮、著即处绞。樊宗年、秦玉楼、刘文炳、俱依拟应绞。著监候。秋后处决。

18○谕军机大臣等、据高朴、杨景素奏、查审范县民人孟兴璧、首告刘昌吉等邪教惑众一案。亲赴范县。将所控人犯。按名拏获。搜查各犯家内。并无经卷图像。及违禁不法物件。惟刘昌吉之妻陈氏、供伊母曾学真空家乡等歌句。现在隔别研审。务期彻底澄清等语。学习歌句。固邪教之所由起。若无诵经设像。纠众骗钱诸款证。难遽坐以邪教之罪。自不值从重办理。而此案紧要关键。全在孟兴璧所控之割取发辫。及被割鸡翅牛舌等物。应从此严切根究。若讯明割辫等事、确有凭据即当将被控之犯。重治其罪不可轻宥并从前割辫之事。亦当向彼根求。尽获匪党以申法纪。若讯明毫无影响。自系孟兴璧捏词妄控。即当讯其因何挟嫌缘由。将孟兴璧、拟以诬告反坐。使奸顽知所儆戒其曾经传习歌句之犯。止须枷责示惩。勿使株连拖累。将此由四百里传谕高朴、杨景素知之。

19○又谕、据国泰奏、派按察使于易简等、前赴冠县。严拏义和拳邪教杨姓一案。拏获杨四海。据供、伊父在日会拳。借此防夜。伊自小未学。张九锡、并元城童姓、都不认得等语。杨四海之父。既经会拳。其人必非安分之徒。或曾经招人学习。以致有义和拳名色。亦未可定。伊子亦断无不随同学习之理。所供未必可信。恐系畏罪支饰。即所称并不认得张九锡之语。亦难凭信。如果该犯与张九锡、素未谋面。则张九锡又何所见闻。遽行控告。种种情节。殊属支离。著传谕国泰、即提集该犯。严加确究。务得实情。毋使遁饰。今张九锡已解赴豫省。著传谕胡季堂等、即将张九锡详悉研讯。与杨四海何时相识。曾否至其家。因何得知其传习义和拳邪教。一面飞咨国泰查讯。一面据实奏闻。其元城童姓。据供亦不认得。并著周元理、质讯童姓。供词是否相符。一并移咨国泰办理。所有国泰原摺。著钞寄胡季堂等、及周元理阅看

20○谕军机大臣等、昨回跸至山东途次。有河南光州民人李伟叩阍。控告孙继贤等邪教一案。业经传谕杨魁、将该省有无邪教。严行查究矣。本日复据胡季堂等奏、据光州民人张纯祖呈称、伊移住光山县。见有李伟出首孙继贤邪教惑众县官仅行责释。逆党得志猖狂。演习不一而足。又有商城等县民赵士智、陈璜、黄□□胥等出首邪教。及自首邪教圆光等案。州官并不详究等语。邪教惑众滋事。最为地方之害。不可不彻底根究。李伟、张纯祖、同籍河南。先后呈控。自必该省实有其事。尤宜严为查办。著传谕杨魁、于到任后。即行提集案内有名人犯。详悉研究。如果实有邪教惑众等事即行按律定拟务俾根株净尽。毋得稍事姑息。仍将作何查办缘由。先行覆奏。并将胡季堂等摺、钞寄阅看。其张纯祖、呈出邪书图像符纸钞案各件。一并发往

22○戊午。谕军机大臣曰、明兴奏、拏获传习白莲邪教之崔廷珍、危志嘉等一千人犯。现在审办一摺。此等白莲邪教名色。流传已久。从前屡次拏获入教人犯究办。何以东省尚有余孽崔廷珍等一干人犯。且阅供单内。据该犯等所供、上头安置户口。有事才不怕。又称有曹县民李大智家里传教。有入了教。有官做。有饭吃。就不怕乱。并有赐与大事职分等供。显有煽惑愚民。谋为不轨之意。非寻常持咒念经。歛钱惑众者可比。从前王伦亦借邪教名色。聚众滋事。幸不久殄灭。不致蔓延。现在崔廷珍等各犯。就其所供语意。或竟似王伦之藉名聚众。不可不迅速搜捕。尽绝根株。现在东省新任臬司冯晋祚、到任尚须时日。据该抚奏、梁肯堂已从省城驰赴单县。此事著即传谕。交梁肯堂实力督缉妥办。毋使一名漏网。并于拏获到案时。逐名严究来历。根追党羽。其曹县民人李大智一犯。摺内虽称已就弋获。但各犯供内称。伊是传教之人。是否的系为首正犯。而其供词尚未讯明奏闻。并此外是否尚有分头传教之人。现据明兴、派员前往严拏。并著传谕富勒浑、一体饬属严密协拏。务期尽数缉获。不得稍事姑息。将此各传谕知之。仍各迅速奏闻。

23○又谕、据明兴奏、前后拏获单县、曹县、邪教匪犯六十三名、讯供覆奏一摺。内称、将各该犯等亲提。逐加严究。坚供止冀诳骗银钱糊口。并不敢有谋为不轨等情。其九经八卦等歌。皆鄙俚不堪。实系口传心受。并无底本。搜查该犯等家内。亦实无不法违悖字迹等语。看来此案、尚无倡谋首逆之人。不至如王伦之纠聚匪徒。滋扰地方。但入教人数既多。案内要犯既经拏获。自应将该犯等、迅即定案办理。若久行羁禁。恐致别生事端。著传谕明兴、即将该犯等严讯确供。迅速定拟具奏。

24○是月。山东巡抚明兴奏、曹单等县邪教一案。先后缉获首从匪犯六十三名。并已故首犯布伟之子布文起等三犯。续获豫省杨恒德等九名。共七十五名。严行讯究。现俱供认。或妄布邪言。或传习歌咒。俱分首从问拟。为首吴克巳等三犯。拟斩立决。为从位荣、布文起、李忠、黄存义等七十二犯。分别伊犁、黑龙江、发遣为奴。至豫省所获之陈中礼、系该省混元教案犯。应听豫省归案办理。下部议行。

25○又谕。据明兴奏。访获邪教人犯。审明定拟一摺。已批三法司核拟速奏矣。内称王坦克弟叔侄。近有烧香传道之事。并闻藏有五女传道经本。伊等是否天主教内之人。无从识辨等语。烧晧传道。与天主教不同。此另是一种邪教。不可不详细严查。豫东境壤毗连。本日据特成额等奏。审拟枣阳县民孙贵远等私习邪教一案。内有已正法之李从呼。原入豫省徐国东收元邪教。孙贵远又从李从呼入教。李从呼将徐国东。原给五女传道邪经一本给与等供。是豫省人民。多有此惑众敛钱之事。东省所获五女教。自亦系豫省传习到彼。现在河南各属被旱。且不必急于查办。但左道惑人。最为风俗人心之害。必当严绝根株。著传谕毕沅。密为留心。俟该省得有透雨。民情宁贴。酌量可以查办时。即饬所属。严密查访。如有私传收元五女等教者。即速查拏究办。毋任转相传习。致滋煽惑。所有明兴。特成额。奏摺。俱著钞寄毕沅阅看。将此谕令知之。

1○山西巡抚爱必达奏、正月二十八日。据司道密禀。有文水县民杜良珍、赴汾阳县民卞怀锦家。投递逆书二纸。当据卞怀锦出首。获犯呈书。臣展阅书词。荒诞狂悖。提犯来省审讯。该犯供称素有疯疾。因饥寒无奈。造写逆书。计图诓骗。搜该犯家。有纸糊旧烂鞋样一纸。上书妖言及机密字样。讯据供称、妖言即谣言。系人传说伊子不妥之意。机密系寄字伊子。家穷勿被人见笑之意。臣按该犯投书之日。并未疾作。即设谋图骗。岂无他术。似此大逆手札。遽敢投于素不相识之人。虽亲属邻里。众供佥同。情理殊难深信。查伊子杜肇星。现在喀喇河屯。己咨直督提解到案。讯拟具奏。得旨。此等恶民。所谓凶顽可愍者也。然发觉甚速。亦足以警愚民。按律严审究拟。其首出之人。可谓良民。酌加奖予。并传谕提督索拜。及现在办差之按察使永宁。将杜肇星即速密拏。交山西巡抚爱必达一并严审。

2○山西提督准泰奏、拏获邪教韩德荣等。据供于康熙四十四年。有同县之刘起凤。自山东单县刘儒汉处、投入五荤道。又名收元教。回籍传德荣。云入伊教者。可修来世富贵。不忌酒肉。不作会念经。德荣曾至刘儒汉家拜师。抄有锦囊神仙论、八卦图、五女传道书、禀圣如来等件。起凤即迁居山东之城武县。德荣回家。将书参看。始则不解。继于雍正五年。起意骗财。自称孔子再世。诱人入教。率引邪书内不经之语。遂有被惑入教。分为八卦。各有卦长、左支右干等名色。转相收徒。敛取银钱。煽惑愚民。但未开堂做会。雍正十年。德荣闻刘儒汉身故。遂命徒张印、田大元、往山东。引邪书内身落寒门传大道之句。牵扯伊姓。谓系相合。欲勾引儒汉之党。大元等至东省。时刘起凤亦故。当同起凤之侄刘二长儿、引至河南虞城县同教之王之卿家面商。之卿以是教起自山东。岂有反为山西徒弟之理。呵斥而回。复至单县。又为已故刘儒汉家呼为野徒。拒之弗纳。大元回告德荣。德荣遂自称接教。传播日久。又以妖言恐吓乡愚。信从渐众。迨至其言不验。且见所骗钱财。专事肥己。众遂不信。田大元乘机即以邪书内十口系田字之语。倡言续教。且以伊嗣德荣之教。称为太子。假修桥补路行善为名。诓诱徒众。归之者已有六卦。乃德荣之徒。张大成、兰开基等。心各不甘。复以邪书内有卯金刀走肖应续教主之语。欲寻刘赵二姓续教。勾回大元所诱六卦愚民。取其供奉。于是兰开基将太原府役刘宏智之子刘瑛、及同村人赵法诱去等情。查所称收元教。与从前滇省已故逆犯张保太、所称收圆二字同音。是否逆党。容再严审。现密咨山东、河南、两省严拏究办。得旨、好。知道了。

3○谕军机大臣等、据准泰奏、山西定襄县民人韩德荣。倡立邪教。其党兰开基等。将刘宏智之子刘瑛、勾引入教。现在拏获韩德荣。供称雍正十年。命其徒张印、田大元、往山东。同刘起凤之子刘二长儿、引至河南虞城县同教之王之卿家面商。已密咨河南巡抚。将王之卿查拏追究等语。此犯既系同教之人。其邪术之由来。及分置之党羽。俱应缉获严讯。可传谕硕色。令其将王之卿即行密拏务获。并将匪党一一根究。此系邪教重情。应悉心作速办理。毋致稍有疎脱。

4○又奏、晋省自雍正年间至今、发觉邪教案件。己有十余起。详阅旧案。如泽州奸民张进斗。长治县民李彦稳周清水等。转相煽惑。流毒无穷。究其萌孽复生。皆由根株未尽。请嗣后凡邪教内首犯、及传播徒众。除本犯明正典刑外。妻子人等。比照左道惑众从犯。俱发边外为民。收入城堡。严行管束。其从前邪教惑民之犯。如张进斗等。臣现在严查。如伊子孙徒众。仍有传习邪教。亦请一体发遣。以净根株。得旨、此时不便交议。俟有此等案件。再奏请核议可也。

5○又谕、据勒保等奏、拏获邪教人犯。搜出悖逆经卷。摺内称、有凤翔县民韦茂禀首。有宝鸡县民雷得本、自称神仙。设立悄悄会名目。诱人出钱入会等情。随即知会巴延三、密饬司道等、带同明干员弁。前赴凤翔、宝鸡、扶风、汧阳、陇州、歧山等属。逐一查拏首夥雷得本、李如玺、侯荣、侯受廷等。起出数珠经卷。经内语句。均有悖逆。并究出传钞经卷之马本、李文王喜、谭四、胡迎瑞、及出钱入会之苏孝儒等、男妇大小三百余名口等语。所办甚好。雷得本妄立悄悄会名目。倡言煽惑。令马本钞录数珠等经。分给李文、谭四等、以念经避难为词。哄人出钱入会。辗转招引。男妇至有三百余名之多。勒保等督饬司道干员。将该犯等立行拏获尚为认真。著传谕勒保等、即将该犯等严切根究。审明后即一面正法。一面奏闻。不得辗转稽延。致令免脱。再另行传教之杨忠、吕良栋、二犯。曾否拏获之处。未据该署督等于摺内声明。并著详悉查明。如尚未拏获。及此外是否尚有未经缉获之犯。并著一并严拏务获。归案办理。以期净绝根株。勿使遗孽得有漏网。

6○丁丑。谕内阁、衡龄奏审明邪匪王宁叶生宽等、分别定拟一摺。王宁倡立先天教名目。敛钱做会。传徒多人。叶生宽怂恿王宁分字惑人。图利教诱。经该抚审明将该二犯俱照传习邪教惑众为首绞立决例、问拟绞立决。惟叶生宽曾供有从傅济传授老子歌、并经傅济给与龙华经一部。前经孙玉庭等提讯傅济、祇认曾传叶生宽点香治病。并未给与经卷。与叶生宽原供不符。王宁、叶生宽、俱著暂行监禁。俟傅济解至晋省当面质对。如傅济实有传教。并给与经卷情事。质证明确。即将王宁、叶生宽、先行处决。并将傅济一犯。亦照邪教为首例。问拟绞决具奏。俟奉到谕上□日。再行处决。其余各犯。俱著照所拟完结。廪生卫君选、伪投入教。探听得实。到官呈首。甚属可嘉。著加恩赏给举人。准其一体会试。教谕张珵、带同卫君选呈报。著加恩交部议叙。

1○又奏、泉漳地方、民风强悍、查有奸徒、假神纠夥、造作谣言、谋为抢劫、现经拏获审究。总期毋纵毋枉、以安良善。得旨。此等事、若听其蔓延。则为害非小。若严究首恶。则余类自散。毋纵毋枉之言、得之矣。然地方中不可屡有此事也。

2○福建漳州镇总兵官谭行义奏、查拏长泰、同安、二县。结拜铁鞭会要犯全获。得旨。拏获要犯。甚为迅速。可嘉之至。

3○谕大学士等、福建士民。素称刁悍。通省习气相同。而漳泉为尤甚。向来罢考罢市。喧闹公堂。种种不法。所在多有。近竟有漳浦民人。持刀刺死县令之事。似此藐法逞凶。为从来所罕见。此固该犯之赋性暴横。然亦闽省官员溺职素餐。既不能化导以感发其天良。又不能董戒以开通其愚昧。及见民俗嚣陵。干犯法纪。则又为之蒙蔽掩藏。希图省事。以致姑息养奸。积成恶习。遂大出乎人情国法之外矣。著该督抚严饬有司。力为整顿。教之以亲上敬长。示之以改过迁善。其不率教者。即时寘之于法并令伊父兄族长。严加管束。去其跃冶之习。如无父兄族长者。令乡保多方查察劝导之。倘仍不知悛改。父兄族长乡保。即时举报。按律究惩。如或有意纵庇。及曲为容隐。查出一并治罪。夫不教而杀谓之虐。闽省督抚。平时亦曾有意于教乎。有司管辖地方。原期除暴安良。化民成俗。以尽父母斯民之职。始不负国家之简用。倘玩愒因循。苟且塞责。平时不能教导。有事又复姑容。该督抚即行纠参。从重议处。其他因地制宜。移风易俗之道。仍著该督抚悉心筹画。妥酌施行。

4○又谕军机大臣等、朕闻本年六月初旬。有漳浦县民赖石。将该县知县朱以诚、持刀刺割咽喉毙命。该管上司。现将赖石严拏看守一事。部民杀死本管官。事关风化。该督等自必按律究拟。具题完结。但其起衅之由。未能深悉。或漳俗民情。自来凶悍。此事因词讼起见。凶徒挟讐肆横。系一人之私忿。或因聚众抗粮不法等事。议出一人为首行凶。则系众人之合谋。此事甚有关系。固不可纵恶养奸。以长刁风。亦不可株连扰众。以滋事端。可寄信那苏图。令其善为办理。再今岁春间。彗见于天。在闽疆分野。今适有漳浦县民人杀死县令之事。未必非其应验。可令该督每事谨慎。毋致滋事。至此案起衅缘由。令其即速查明奏闻。寻据奏覆、漳浦县地方。奸恶兵民。结有小刀、子龙、二会。纠党滋扰。该故令朱以诚、拏获数人。正在审究。有会首蔡怀、李珠等。恐一并被拏。同谋指使赖石。将朱以诚杀死。臣已拏获凶犯。严审究拟。诏安县、又有奸民陈作、谣言聚众。亦即擒获讯办。查闽省人情。既多狡诈。而积习骤难转移。地方遇有大案。持之过急。既恐变生意外。操之稍缓。又虑堕其术中。惟在慎密以防维。周详以应事。庶几潜移默夺。地方无惊扰之虞。得旨。所见甚是。勉力为之。

5○闽浙总督那苏图、调任福建巡抚刘于义奏。三月初四日。据古田县、访获奸匪黄天瑞、黄元贵、陈文、郑简、罗惠能、等。各有绫符戳印。语涉悖逆。现在臣等审明具奏。将为首者。当众予诛。俾咸知警惕。其被惑自首者。照例减等发落。得旨。览。应如是办理。被惑自首者固应宽。而亦不可失于纵。此等惟应尽法处之。不可姑息。庶可惩一警百耳。

6○福建陆路提督武进升奏报。古田县民黄天瑞、首告黄元贵等分散白绫伪劄。谣言惑众。现已拏获各犯。得旨。知道了。此等刁风。所宜亟为严查者也。

7○浙江巡抚顾琮奏。访闻绍兴府属。有子孙教。又名长生道。男曰斋公。女曰斋娘。尊称弥勒佛为师。倡言入道之人。身后俱归西天。以今世修行功德之浅深。定来生功名富贵之大小。凡做佛事。名曰开堂。从教之人。自携钱米。前赴开堂之家拜佛。名曰赶堂。又令人闭目冥心。号为清净。更有诡称身到西天。目睹诸佛菩萨种种奇异佳境。即为来生受享之地者。又有一等无为邪教。现在各查拏办理。得旨。览奏俱悉。　

8○谕军机大臣等江西巡抚开泰奏称、建昌府南丰县奸民饶令德、纠夥饶三超、及宜黄、广昌、二县奸民萧其能、唐维瑞、曾元章、易鲁璠等。于本年四月内。同往宜、黄县作关帝会。将焚表之灰。同鸡血和入酒内共饮。是日在唐荣发家。宰牛一只、猪三只、饮酒而散。又讯据饶三超供称、三月内饶令德、与唐维瑞、同往宁都县。有受劄之事。现因各犯供吐游移。指扳之人。多非的确。严押解省穷究底里等语。奸匪纠众插血散劄。谋为不轨。深足为患地方。办理此等事件。必赴机速而见事明。奸民一无漏网。无辜不致株连。若存息事之见。亦成酿祸之由。权其轻重。酌以宽严。始为妥洽。开泰自任巡抚以来。于刑名钱谷事件。尚能办理。而发奸摘伏。惩凶缉暴。尚恐力有不逮。此案若查办失宜。不特良善难免牵累。闾阎不无滋扰。而群匪狡脱。奸谋益深。地方且隐受其害。朕已详悉批谕。令其勉力扩充。以副朕望。此案甚属紧要。可传谕尹继善令其会同开泰、留心确查。详加根究。不可有丝毫从宽之见。亦不可有丝毫从严之见。务期酌中妥办。俾无枉纵。庶可补开泰之不及。并将如何会商办理之处。具摺奏闻。寻尹继善奏覆、现在会同开泰悉心商酌。并将通案应行究结情节。逐一指摘。檄江宁驿盐道和其衷、驰往江西。会同该省藩臬巡道逐一提犯究审。得旨、览奏俱悉。

9○谕军机大臣等。总督喀尔吉善、巡抚潘思榘、奏称、有已故罗教邪党姚焕一之徒严友辉、黄永乔。因江西石城县关拏。黄永乔已经就获。严友辉住宁化县龙上里地方。知县周天福、带领民壮往缉。业经擒获。并于该犯家内搜出经像符印。乃伊同教严玉等。纠众百余人。持械围房放火。拒捕抢犯。现委候补守备康信、千总王轩、驰往督缉等语。闽省建宁府老官斋邪教党与。焚掠村庄。拒敌官兵。甫经该督抚等弋获首犯。分别正法完结。而严友辉仍敢怙恶党邪。严玉等复拒捕抢犯。闽省民风、固属刁悍。亦由地方官于此等案件、办理草率。根株不净所致。著传谕喀尔吉善等。此案首从各犯。皆系愍不畏法之徒。应照魏现一案。速行严拏务获。从重案拟。以警刁风。且宁化乃汀郡第一犷悍之区。民间恶习。目无法纪。必须极力振刷。始得渐为悛改。况此案人犯众多。该督等所遣。仅守备千总微员。恐不足资弹压。自宜选差干练大员、前往督办。庶官役不至懈弛。刁徒克期就获。固不可株累良善。滋扰地方。亦断不可因循姑纵。虚应故事。俾邪党漏网。贻害将来。

10○谕大学士等。据浙闽总督喀尔吉善奏称、汀州府属之宁化县。有罗教余党严友辉等。经江西石城县关拏。宁化知县周天福。带役亲往缉获严友辉。其同教严玉等。纠众拒捕。围屋焚烧。抢夺人犯经像。该县仓皇回署。禀称拨役查拏等语。闽省民风。素称犷悍。建宁老官斋一案。甫将首恶魏现等正法完结。而严玉等辄敢围屋抢犯。目无法纪。实为国宪所不容。且近年以来。各省聚众生事之案。不一而足。总因地方官平日威信不足服众。以致酿成事端。临事又复措置周张。望风退怯。刁徒无所畏惮。肆意妄行。即如此案。严友辉已经弋获。知县周天福、现有随往民壮百余人。当刁徒抢犯之时。惟当奋不顾身。勇往直前。严玉等乌合之众。自不至于猖獗。即或事出意外。国家宁不为地方官剪除凶逆、以慰忠愤乎。乃该县以亲身擒获之人犯经像。拱手而授之凶徒。转称拨役缉拏。岂捕役数人。力转胜于一邑之长耶。此不过以空言塞责。自掩其贪生畏死之实耳。该知县著喀尔吉善查参。夫地方本系安静。而官役无端滋事。自属不可。若刁民势凌其上。非大加振刷。不足示警。小惩大诫。刑法本以施于小人。谚称大事化小、小事化无者。实则无事酿成有事、小事酿成大事、养痈贻患。悉由于此。近来风气。非惟州县以此藉口。即督抚大吏。亦所不免。良由膜视地方。苟幸无事。不肯实心实力为国家禁邪除暴、以安良善耳。此等畏葸无能、不知大义之州县。若恐启刁风、为之姑息容留。适足以废法长奸。于民生有何禆益。各督抚皆有封疆之责。吏治民风。时当留心整顿。不可稍有懈弛。著通行传谕知之。

11○又谕。据御史陆秩奏称、福建汀州、兴化、等府。民风刁悍。宁化县地方。有所谓銕尺会。又有十三太保。銕尺会者。自宁化、上杭、清流、等县、以至汀州府治。所在多有。一味行凶为事。欺侮善良。藐视王法等语。闽省民俗刁悍。屡经降旨、饬谕督抚。加意整饬。今此等恶徒。藐法抗官。专以行凶为事。尤宜大加惩儆。著将此摺抄寄喀尔吉善。令其留心实力稽查。严拏尽法处治。务令断绝根株。毋事姑息。酿恶长奸。以为民害。　

12○闽浙总督喀尔吉善等奏、延建邵道禀报、邵武县访得县属禾坪里、有杜国祥、杜奇、罗家球等、倡立铁尺会。当将杜国祥拏获。建宁县访有民人江茂等、与邵邑杜奇等、结连铁尺会。当将江茂等拏获。讯据供出会夥罗家球等九名。亦已拏获。并起出铁尺二根。伪劄稿一纸。内杜奇一名在逃。现在严缉务获。报闻。

13○闽浙总督喀尔吉善、福建巡抚陈宏谋等奏、铁尺会奸民诱众一案。嗣据文武官先后禀报。拏获要犯杜正连、僧道三等。并会夥刘升等、四十余名。臣委员逐加讯究。缘邵武县奸民罗家球、与杜国祥、杜奇等、结会盟好。杜国祥因贫起意。伪造劄付。将旧本诰命式样。令同会之张继羙刊刻。制伪劄十一张。并刊刻木印一颗。用就劄付。令杜奇各乡散卖。尚无承受之人。杜国祥旋恐事破。将伪劄木印。即行烧毁。嗣在杜国祥家搜取会簿。并伪劄底稿严讯。杜国祥始将情由供出。兹首犯杜国祥已获。为从之杜正连、杜奇、张继羙、知情散劄之罗家球等七人。内除杜奇、张继羙、逃匿未获外。余犯俱经缉获。臣即饬令延建邵道、委员解省。严讯情罪。分别定拟。得旨、看来非大事。惟为首者重处。余不致蔓延可耳。不必具题。具摺奏闻。

14○乙卯。谕军机大臣等、三宝奏、访获无为邪教之蔡立贤、鲁圣先等一摺。已批交该部核议具奏矣。摺内据称蔡立贤、鲁圣先、二犯。俱向在松阳、遂昌、佣工耕种嗣因鲁圣先在仙岩寺、充当庙祝。于乾隆十一年。有福建上杭县故民郑统、迁至遂昌。自称系已故无为教首张普天、即张玉桂之徒劝人持斋念佛。可以祈福消灾。每年正月二十九、二月二十八、八月初四、十二月初一日。凡同教之人。各出银六分。在郑统家、摆设蔬果。亲空椅一把。指为无为教主罗祖。悬挂天地君亲师画像。祭献诵经。于乾隆十六七年间。诱令蔡立贤、鲁圣先等入教。嗣该二犯。复行陆续收徒。希图骗积钱文等语。邪教传播惑众。最为风俗人心之害。不可不尽力根求。郑统既由福建至浙传教。所称教首张普天、即张玉桂。又系闽人。是闽省邪教流传。已非一日。郑统未到浙省以前。必有在闽传授徒众之事。而张玉桂、既系无为教首。亦断无止传郑统一人。不及他人之理。均当彻底严查。著传谕钟音等、即派委妥干之员。在闽省各属严密察访张玉桂传教踪迹。并饬于郑统原籍之上杭一带。详细确查。有无邪教支派。妥速严办。毋使余党蔓延漏网。亦不得稍涉张皇滋扰。仍即据实覆奏。将此由四百里传谕知之。

15○谕军机大臣等、据富勒浑奏、拏获福建建宁县邪教人犯沈本源等。现饬究拟一摺。奸民倡立邪教。转相传习。煽惑乡愚。最为人心风俗之患。自应严速查办。以净根株。富勒浑现在浙省。接据该县冷震金禀报。一面奏闻。一面札知富纲、饬臬司酌派大员。驰赴该犯原籍。逐一搜查。根究夥党。查拏解省。严行究拟。富纲近在福建。该县谅早已禀知。自当就近查拏办理。何以未据该抚奏到。殊属迟延。著传谕富纲。即将此案邪教人犯。曾否尽获。现在作何查办。及因何迟延缘由。迅速覆奏

16○谕军机大臣等、据郝硕覆奏、查办宁都州邪教一案。江西省现获人犯、共二十九名。而闽省要犯。止有沈本源一人。已遵旨飞咨福建抚臣、委员速将沈本源、押解来江质审。归案办理等语。此案江西省获犯既多。自应遵照前降谕旨。就近办理。著传谕富纲速将沈本源派委妥员。解交郝硕令即严行审讯。定拟具奏。将此由五百里发往、并令郝硕知之。

17○刑部等衙门奏、江西信丰县故民萧维富等。创为邪教。转相传惑。请依大逆例问拟。得旨、萧维富、廖秀林、廖景淳、著即戮尸、至廖景泮之父廖秀科一犯。该部拟以缘坐。固属照例办理。但向来缘坐之犯。无不加恩改为监候。以示罪人不孥之义。况其父祖、尤非兄弟子孙可比。此案廖秀科、讯非知情纵容。著加恩免其治罪。嗣后如有逆犯祖父应行缘坐者、除讯明知情故纵。仍照例问拟外。其讯非知情者、即概予省释。不必缘坐。著为令。其余应行缘坐之廖昌礼、廖明富、邱德化、邱仁礼、邱七元仔、邱仁禄、邱仁组、廖明光、廖明贵、俱著从宽改为应斩监候。秋后处决。余依议。

18○丙戌。谕军机大臣等、据黄仕简等奏、拏获小刀会匪犯林文韬等、审究定拟一摺。已批交留京王大臣、会同三法司核拟速奏矣。至兵丁杨祐、曾笃、屡次纠人挟嫌争殴。并用刀剜瞎林文韬右眼。实属凶横不法。未便照寻常争殴折伤人肢体者。一律科断。著传谕留京王大臣等、另行从重定拟。彰化兵丁。如此逞凶滋事。专辖营弁。平日既漫无约束。及至犯案。又不查明具报。废弛已极。应从重究处。并著查取职名。严惩示儆。将此谕令知之。　

19○又谕曰、姚棻奏、拏获临川县民张必发等十二犯。结党诱赌滋事。审明定拟一摺。内称、张必发等藉墟会酬神为名。结拜兄弟。纠党诱赌。并有强当强买之事。民间因其凶恶。指为天罡地煞名目。该犯等即以天罡为会名。每借庙会敛钱打架。扰害地方等语。此案张必发等立会敛钱。强梁滋事。殊属不法。乃该抚摺内。称天罡地煞。实是乡间诟骂恶人之语。为之声叙。以冀化大为小。甚属非是。试思天罡地煞。系水浒传奇所造名目。设为夸大之词。以肆其横行抢夺。姚棻岂未之见。非若川省呼匪徒为＜⿰口固＞噜。语涉詈骂者可比。安得以天罡为詈骂之言。曲为解免耶。况该犯等既聚集多人。而乡民以天罡会指为诟骂。该犯等岂肯直居其名。外省地方官办理案件。往往规避处分。化大为小。积习相沿。牢不可破。即如闽省天地会。改为添弟会。有心隐饰。即其明证。姚棻曾任闽粤。岂不闻知。虽张必发等纠党滋事。不过意在敛钱。讯无别项不法情事。然该地方官有意消弭。以天罡系詈骂之词。代为开脱。该抚不行详察。遽尔入告。转致案情不实。姚棻著传旨严行申饬。至此案虽非纠众抢劫滋事。但既聚有十二人之多。为首之犯。亦应加重问拟绞罪。方足示惩。著传谕姚棻、再行提犯严鞫。务得确情。另行定拟具奏。以成信谳。寻奏、提到各犯。率同两司悉心推鞫。据供、天罡会名目。系外人所指。后即藉此恐吓乡愚。供认明确。实与自立无异。批、若是骂语。何以藉名恐吓人。此即足见汝不明白矣。又奏、聚会结盟。罪无可逭。已将首犯张必发、从重拟绞。余犯亦俱加重定拟。得旨、览。

20○福建水师提督奎林覆奏、台湾匪徒。纠众结会。多在收成以后。青黄不接之时。常有抢案。拟于每年秋仲。赴台湾驻劄。春尽冬初。回厦门办理水师事务。得旨、好。勉为之。毋高兴自满。

21○又谕曰、吉庆奏、金华府属之义乌县。有奸徒何世来等、散布邪言。纠众起意抢夺。该抚率同署臬司亲往查拏一摺。此案何世来捏称楼德新曾得天书。指为教主。散布邪言。传习拳棒。纠约多人。转相煽惑。经该抚驰往该处。将案犯陆续缉获三十余名。并经委员拏获为首之楼德新、何世来、二犯所办甚好。著赏给吉庆大荷包一对。小荷包四个。以示优奖。至该犯等妄称得有天书。纠众入夥。或另有违禁器械。及悖逆字迹。虽经吉庆率同署臬司、分赴各犯家内。止搜出红色令字小旗四面。此外并无别项经忏图像、及器械等项。安知该犯等不随身藏匿。此不过莠民玩法。惑众夺财。如有别项不法器械经图。务须搜查净尽。转不必意存掩饰。并将现获各犯。严讯供情。速行定拟具奏。其在宣平、武义、地方。拏获首犯二名之委员。亦著吉庆奖赏示劝。其余未获各犯。并著该抚饬属速缉务获。毋任漏网。

22○谕军机大臣等、秦承恩奏续获逆匪、审拟具奏一摺。览奏俱悉。此案素习老母教之王添组即王瑞忠、捏称弥勒佛转世。煽惑乡愚。上年廖干周起事之时。恳其帮助。许为上清宫教主。该犯辄自称瑞忠法中皇。写入旗内。号召众人。实为罪大恶极。若日久潜逃。必致养痈贻患。秦承恩于讯出之后。能不动声色。设法钩致。密将该犯及助恶之曾启三、周仲祥、王添保、一并拏获。搜出旗式底稿。究讯得实。将该犯等分别首从。问拟凌迟斩决。即请王命正法。传首示众。俾地方匪徒。知有儆戒。所办甚好。其各教内安静守法未经滋事之人。秦承恩并不纷纷查拏。免致惊扰。所见亦是。该抚仍当出示晓谕、以王添组系教内为首之犯。伊自称弥勒佛转世。能知过去未来。人有灾难、皆可藉伊解救。今伊已经地方官拏获正法。是该犯本身、即不能自免灾难。又何能解救人之灾难乎。可见邪说断不可听。徒自罹法网耳。尔等乡愚无知受其哄骗。纷纷敛钱施舍。随同入教。今亦不加深究。但尔等见该首犯如此被拏伏法。亦当共知猛省。悔悟前非。从此安静家居。勿再从教滋事。庶可免罹重罪。傥尚执迷不悟。广招丑类。播造谣言。则宪章具在。不能稍为曲贷如此详明晓谕。示以利害。民人等自必畏惧警省。勉为善良。将此谕令知之。　

23○谕军机大臣等、本日王绍兰奏、审明结会首从各犯分别定拟一摺。已降上□日将为首之欧狼即行正法。余俱依议行矣。此案欧狼创立父母会名目。纠众敛钱。传授口诀暗号。诳惑乡愚。实为可恶。现在案内从犯有三十余名之多。可见小民贸贸无知。受愚罔觉。著该督抚会同学政汪润之、即仿照御制邪教说。酌拟＜⿱⺮闲＞明告示。将现在办理此案缘由。广为示谕。以尔等听信邪言。甘心入教。以为一经拜会。即可传授秘诀。殊不知所谓口号者。问以从那里来那里去。则答以从东边来西边去。问从那里过。则答以桥下过。此等胡言乱道。毫无情理。虽三尺童子不至受其欺哄。而尔等出钱传授。信之不疑。实属愚蠢已极。迨至破案发觉。身犯重罪。不能幸逃。追悔业已无及。嗣后尔等务当各知警省。自保身家。勿为奸徒诱惑。被其陷害。似此遍加晓谕。庶乡曲愚民。共知觉悟。不致陷于邪僻。触犯刑网。将此谕令知之。

24○又谕、汪志伊奏、福建尤溪古田二县、有匪徒兴复双刀会、纠夥横行、经知县谕令乡民侦知首犯下落、亲带兵役驰往拏获等语。此案匪徒侯二八雄胆敢兴复双刀会。纠人入夥。拆毁民房。强取食物。并搜有悖逆簿据。现已捕获。著即审明按律定拟具奏。建安县知县李孔均、平素认真编查保甲。兹缉获首犯。实属勤能。著加恩于事定后、送部引见。里长谢云台、练钟英、侦缉出力。俱著赏给八品顶带。如情愿入伍。著随营差委。酌量补用。如不愿入伍。即以顶带荣身。

1○湖广总督班第奏、湖广素多邪教之名。究其实、皆无赖哄惑乡愚。科敛香钱。以资衣食。现有孝感民严维臣。自称白莲教。业据县禀密拏。饬司查究外。因思果系邪教。自当严拏党羽按拟。如仅借名诓骗香钱。似应分别首从。酌量枷责完结。交保约束。或系外来之人。递籍收管。被诱人等。免其深求。庶杜扰累。得旨、所见甚妥。嘉悦览之。

2○湖广总督孙嘉淦奏。据襄阳府知府孟炤禀称。马快张文德等在府城四牌楼地方。拾有小红封。内装伪示二张。书写总理七十二镇都督大将军李梅字样。又另单开写头等大将军李勇、次等小将军陈龙等项名目。语多悖逆。明系无赖奸徒。妄思煽惑。借现在通缉之逆犯李梅为名。造作妖言。若行文查捕。则传布愈广。止坠奸人术中。且单内开有张么白般等诡名。确系楚人声口。奸匪必非外来。当即严饬访拏。并密札抚臣提镇。留心查缉。务须镇之以静。不得轻易声张。得旨。所见颇是。不声张而密办。以靖根株则可。若忽视之或致酿成事端。则不可。俟缉获之后。即行奏闻。　

3○调任湖北巡抚范璨奏。上年九月。具奏襄阳郡城。有不法奸徒。捏造李梅等姓名。妄写悖逆伪示。当即饬属严缉。今闻郧阳府属。房县地方。有一道士。招集多人。襄阳人亦有入其党者。且上年襄城。检获伪示之时。该犯亦在襄郡。臣查奸徒诱惑。羽党必多。现饬该地文武严密访查。并差臣标弁兵。协力办理。俟访明获犯。当再据实奏闻。得旨。此等事。断不宜存姑息了事之见也。　　

4○湖广总督鄂弥达等奏审明江夏县民旷云章、在襄阳倡教造言一案。查该犯前经投拜已故谷城县钟广国为师。后居襄邑。倡为弥勒邪教。诱人吃斋。招徒聚众。其东明邪书。据称系钟广国留贻。然现在无凭追究。又妄捏不经之说。主令传用惑人。实属不法。合依造妖书妖言律、拟斩监候。至王荣入教招徒。尚无左道不轨别情。但将旷云章所造谣言。妄行传说。而黄志海等、更转相告语。即所传无几。法亦难宽。合依传用不及众律、分别定拟完结。报闻。

5○乙亥。谕军机大臣等、据胡宝瑔奏、汝宁府地方。拏获湖广孝感县逆犯朱尚柄。搜出所藏逆书。词语狂悖。据供、伊子朱维元、先已回楚。其书系同村金月倩所写。金月倩已故。其子金见仁、现已飞咨查拏等语。著传谕硕色、庄有恭、即速遴派干员。会同该府县官。前往该地方。将朱维元、金见仁、严行拏获。并搜查其家、有无另存不法字迹。及钞存逆书原本。此等逆徒。情罪重大。一经严讯明确。按律定拟。即于楚省正法。以彰国宪。至朱维元、于十月初二日、自豫返楚。则由楚省至豫省之汝宁府一路。亦宜另差员弁。星飞迎缉。勿致稍有疎漏。　　

6○又谕、据定长等奏、拏获传贴谣词一案。系黄国中在黄佑均之甥王辅翼家。见伊妹夫杨大章。携有此词。因取带在身。转给李天佑等语。此案造作谣词。编写异字。既经逐节追寻。黄国中得自杨大章。则杨大章正系案内紧要之犯。是否首先编造。抑或另有转相传述之人。俱不可不严切根究。务得确情。现在曾否拏获杨大章、及黄佑均、王辅翼、到案。讯取实在情节。俱著该督等。即行据实具奏。寻奏杨大章。黄佑均。王辅翼等。业经拏获严讯。均系转相传钞。并非首先编造要犯。应照例分别杖责发落。其正犯、再行访缉。报闻　

7○湖广总督富明安奏、据襄阳、应城、汉阳等县禀称、拏获邪教夥犯。黄秀文、余仲元、杨兰芳、熊从龙、陈万年等。解省严讯。佥供吃白阳斋。奉直隶永平府昌黎县石佛口人王忠顺、为教主。凡布施银钱。俱交河南开封府杞县监生王汉九、收受转交。本年九月间。陈万年等、约同黄秀文、余仲元、杨兰芳、陈光太、刘义、张盛扬、郑绍细、刘天胜、熊从龙等十人。前赴王汉九家、拜见王忠顺。交送布施银钱。批给收字回书等情。除分饬严拏未获夥犯陈光太等解究外。飞咨直隶河南督抚、查拏王忠顺、王大、王四、王汉九、严审邪教来历。咨覆来楚。以便按律定拟。得旨、是。已有旨了。谕军机大臣等、据富明安奏、盘获邪教夥犯黄秀文等。供称、俱吃白阳斋。奉直隶昌黎县石佛口人王忠顺。为教主。布施银钱。俱磅河南杞县监生王汉九、收受转交。该犯等曾于王汉九家、拜见王忠顺。业经飞咨直隶河南督抚查拏等语。王忠顺敢于创立邪教。惑众敛钱。实为奸民滋事之尤。王汉九身系监生。乃与党同勾结。亦属不法。均应即速缉拏。从重究治。以肃法纪而正人心。著传谕直隶总督周元理。即速选委明干员弁。驰赴昌黎县。将王忠顺严拏务获。毋任闻风远扬。其王汉九一犯。著交河南巡抚何煟、迅派干员。星赴杞县捕获。勿致漏网。仍各根究各该犯夥党。一体查拏。即就各该省严讯明确。按律定拟奏闻。毋庸解往楚省质讯。致有疎虞。其湖广所获之犯。亦即令富明安就案审结。不必等候关提质讯。将此并谕知之。富明安摺。并钞寄周元理。何煟阅看　　

8○甲午。谕军机大臣等、何煟奏、据署信阳州知州吴翼行、拏获湖北人李元义、在该境奉行邪教。并究出教首朱洪、系湖北应山县人。现在楚省行白阳教。该犯均系湖北人蔡西若、夏孟烈、吴老四等、转招入教等语。并据将所传太阳经、及对联歌词钞录呈览该犯朱洪等、胆敢妄立教名。传经惑众。隔省招诱。殊为不法。必须全行拏获。毋致漏网。且阅其起获对联天换世界人之句。甚为悖诞。尤宜从严讯究著传谕陈辉祖、即将朱洪、蔡西若等严饬各属。迅速查拏务获并严讯对联语意。务得确供。毋任丝毫遁饰即由楚省审拟具奏并著将何煟原摺。录出一分、及原奏对联歌词太阳经摺片。一并寄阅　

9○谕军机大臣等。据特成额等奏。襄阳县访拏传习邪教。收徒敛钱之孙贵远等。并搜出邪经。现在提犯严审究办等语。孙贵远。胆敢踵行邪教。且查出咒内有十口合同西江月。开弓射箭到长安之语。尤为悖逆。著特成额等。即将现获之犯。严行审办。定拟具奏。其逸犯曹守陇等。并著该督抚。督饬地方文武各员弁。上紧缉拏。务期按名弋获。毋任远扬漏网。将此传谕特成额等知之。　　

1○署广西巡抚扬锡绂、提督谭行义奏、于郁林州兴业县地方。拏获挖窖书符、妖言煽惑、敛钱从逆之谭焕禹等。得旨此案汝等查拏于未发觉之先。殊属可嘉也。诸如此类。所当时刻留心。　　

2○署广西巡抚杨锡绂提督谭行义奏报思恩府属迁江县有李彩李梅等。统众攻劫随星夜拨宾州兵一百名。提标兵一百五十名。委守备一员。前往应援。又酌拨左江镇庆远协忻城土县共汉土兵一千名。齐赴迁江今宾州营参将李发解统领剿捕。务期尽净毋使蔓延。得旨。所奏俱悉必使实在奸匪尽获毋致蔓延方可。若假捏姓名以图子局则将来何所底止耶。　

3○又奏、上林县拏获逆匪李彩。志供即系迁江县为首之李五、一摺。得旨。知道了。外省多有捏名之弊。殊不足取信于朕也。　

4○左都御史署两广总督管广东巡抚王安国奏、广西迁江县聚匪谋逆。准提督谭行义咨称、已拨兵前往剿擒。又据迁江县报、拏获逆党殴起通。来宾县报、拏获黄老二、石法总。等。得旨。知道了。驻劄虽远。不过奏报稍迟耳。至督令缉获正犯。毋致捏名并案之弊。则督臣之专责也。

5○署广西巡抚杨锡绂、提督谭行义、奏、兴业县拏获奸匪谭焕禹等。以挖窖妖言。煽惑愚民。潜谋不轨。并供出首犯李国章。兹于北流县地方。将李国章拏获到案。讯供即系李梅。得旨。所奏俱悉。但外省颇有此捏名并案之弊。在寻常盗犯。尚然不可。况此等为逆之人。一有漏网。必致蔓延。汝等宜详查也。　

6○癸未。谕、粤西地处遥边。汉土交错。村寨最易藏奸。而文武官弁。稽察废弛。相沿成习。以故逆首李梅、自雍正八年。在广东散劄事发。逃入粤西。十年有余。复同李彩等、往来北流、播州、容、贵、郁、博、等处。勾结匪徒。为地方之害。幸得发觉。次第就擒。然巳蔓延多时。兵民劳顿。此皆平日各州县文武。不能查察防范之所致也。似此怠忽养奸。不可无以示惩。著将李梅自某年月逃过粤西、某年月住在何处、又某年月转移何处、夥同李彩等、往来各州县。辗转联结起止日期。分别多寡。该督抚一一核明。分别题参议处。以儆怠玩。至于李梅、李彩两案内文武官弁。出力获贼。著有劳绩者。亦著查明题请议叙。该部即遵谕行。

7○又奏、缉获桂平县奸民施广盛等、煽惑愚民。敛银给劄。已加严讯。务获余党。得旨、是。此等恶风。所宜严禁。

8○刑部议覆、广西巡抚杨锡绂疏称、来宾县逆匪李彩等结党挖窖。图劫城池、请分别正法治罪如律应如所题从之。

9○又奏。粤、楚、滇、黔、地处边荒。苗猺土獞。种类错处。自雍正八年。广东逆匪李梅、逃匿西省之后。每有挖窖取银之说。造说愈妄。结夥愈多。即湖南、滇、黔、在在有之。应请密敕粤、楚、滇、黔、数省文武大吏。严饬地方官员。将挖窖妖言一事。留心严察。共相整饬。久之或可望此风渐息。得旨。所奏是。知道了。

10○又奏报、泗城府属之西林县。访有王姓岑姓二人。与李梅案内之李捷三、廖士美。年貌相似。由西林而过滇省之土富州。随饬属前往追缉。旋据西隆州报。贵州永丰州。拏获妖言惑众之黄三、岑显亮、等犯。供有西隆州夥党。旋于西隆获王文甲、王文魁、二犯。讯与李梅案合。或李捷三等。易名藏匿。正可从此跟究。当即饬属赴西隆地方。上紧办理查拏。俟缉获后。再行奏闻。得旨。上紧妥办。不可使奸匪漏网。并不可有并案完结之意。审有确实。即速行奏闻。

11○贵州安笼镇总兵宋爱奏。永丰州地方。缉获李梅案内逆匪黄三、韦阿三、罗阿韦、罗龙、四名。搜出悖逆符纸。并续获之王祖先等。即讯供咨报督提二臣查核。复将供出未获各犯。于本省上紧严缉。其在滇、粤、各省者。亦即飞咨各督抚提镇。转饬查拏。得旨。所奏俱悉。断不可存此疆彼界之心。一切查拏。惟应上紧。以靖根株。

12○提督广西总兵官谭行义奏。黔省匪犯黄三、王祖先、等。散符挖窖。供出粤民王文甲等谋逆。并拏获王文甲等解黔质审各情形。得旨。此等事断不可分此疆彼界。当思总系国家之事。上紧办理而不推诿。则得矣。

13○又奏报、拏获书符挖窖之黄三、王祖先等犯俱供出李开花同案。现在上紧追究。得旨。李开花至今未获。汝等均应留心也。

14乾隆十四年。己巳。六月。壬辰。谕军机大臣等、据硕色等奏称、乳源县地方。有已故罗教刘可嘉、徒弟杜清谟、余成学等。现在余犯俱获。惟杜清谟远出。不知去向。又邓观连、余成学、供有同教之叶法灵、及江西之萧姓等。亦未拏获。一面严拏逸犯杜清谟、叶法灵等、务获确审。一面移咨江西查拏萧姓另究等语。从前湖督新柱、曾奏于省城拏获测字人杜清谟、讯有信奉罗教开设经堂等事。现咨广东、湖南、抚臣确查。即将杜清谟、解归广东籍。经朕传谕署督瑚宝、此等人犯。如果系邪教党羽。自应归案质讯。若查无实据。不如即于武昌省城监禁为妥。今据硕色奏称、伊等既有开堂设教招徒煽惑情形。可传谕广东、及湖广、各该督抚、将此案详悉审明。如设教为匪属实。应即会同商办。按例定拟。人犯应否移解。亦宜妥酌行止。毋致歧误。其叶法灵、及江西之萧姓、严拏务获。归案审拟完结。向因邪匪煽惑愚民。是以降旨、令地方官严行查禁。经堂悉行拆毁。各督抚若能实心奉行。早应断绝根株。今据奏韶州等处。尚有乐成仙经堂等名号。则督抚平时并不留心查察可知。现在此案。著该督抚速行查审结案。至办理此等事件。要在宽严得中。轻重合宜。如邪教党羽。有纠合匪类。图谋不轨。自当严行惩究。毋令漏网。若不过乡曲小民。持素奉佛。念经礼忏。所在有之。伊等既非形踪诡秘。藉端诱众。祇宜随其习俗。又未可概绳以法。惟在该督抚率属员。随时留心查察。毋骫法以长奸。毋张皇以滋事。斯为宁谧地方之道。著一并传谕知之。

15○是月。署广东巡抚明山奏、广潮二府。有聚众械斗。结党拜盟。盗牛勒赎诸恶习。实为地方蟊贼。现遴员拏究。从重办理。期改旧俗。得旨、但实力为之。日久自当有效。勉之

16○谕军机大臣等、据李侍尧查奏、揭阳县贼匪爬城起衅缘由一摺。称该县先有陈阿高等、聚众结盟一案。经巡抚核审。拟以绞候。发回监禁。匪徒林阿裕等、与陈阿高交好。探知罪名已定。起意纠匪。潜谋劫狱纵放。遂乘该署县交卸之际。约期举事。潜匿城外。杀死幼孩。夤夜爬城。闻地保声喊。始行逃逸等语。已于摺内批示。此案皆由陈阿高定拟过轻。致匪徒藉以滋事。旧时律文。原觉未协。现交刑部另行酌定矣。至匪徒林阿裕等、因与陈阿高素相交好。闻其定罪在狱。辄敢纠约匪类。潜谋劫狱纵放。竟敢夤夜爬城。实属目无法纪。情罪甚为可恶。著李侍尧、即速严行审究。将倡首济恶各犯。立时正法示众。以儆凶顽。其陈阿高、既为林阿裕等欲救之人。即与匪党首恶无异。定罪亦应同科。并著该督一面办理。一面奏闻。其余各犯、均须按其情罪。从重定拟具奏。其查明另案之马阿鲁、捏造歌谣。藉母煸惑各情节。亦属不法。并著按律定拟具奏。至地保林喜、原报爬城之贼。为马王氏徒党。虽非确实。但马王氏亦有吃斋骗钱。男女杂沓形迹。事属有因。且林喜一闻犬吠。见有多人爬城。即鸣锣叫喊。匪犯始各惊逸。尚知实力奉公。该督即饬县、予以奖赏。俾众皆劝勉。将此由四百里传谕知之

17○又谕曰、李侍尧查奏揭阳县贼匪、爬城起衅缘由一案。据称该县先有陈阿高等、聚众结盟。经巡抚德保核审。拟以绞候。发回监禁。匪徒林阿裕等、与陈阿高交好。探知罪名已定。起意纠匪。潜谋劫狱纵放。遂乘该署县交卸之际。约期举事。潜匿城外。适遇民人洪阿四、携眷探亲。见而惊散。幼子落后。遂被杀死。匪众夤夜爬城。闻地保声喊。始行逃逸等语。林阿裕等、敢于潜谋劫狱。情罪实为可恶。已交李侍尧即速严审从重定拟矣。此案皆由陈阿高拟罪过轻。匪徒见其久系囹圄。遂尔潜谋滋事。致皆身罹重典。使陈阿高犯案时。即行正法。林阿裕等无隙可乘。转得杜其奸谋。亦即可全其躯命。所谓辟以止辟。用意正复如此。及查核原案。则陈阿高之问拟绞候。尚系德保比例加重。是此条旧定之例。原未允协。夫以歃血订盟。谓不分人数多寡。殊觉颟顸失当。岂以十人内外与多至四五十人者。漫无区别乎。即如陈阿高一案。结盟至四十余人之多。又系该犯起意聚众。且陈阿高、年仅二十二岁。案犯较其年长者尚多。而众皆推之为首。即属匪党巨魁。更非序齿结拜弟兄者可比。自当另定例条。以示创惩。所有陈阿高罪名、已谕令李侍尧、归于林阿裕等案内。从重定拟。至嗣后遇有此等案件、如何另行定例之处。著刑部详细妥议具奏。寻奏、凡异姓人。但有歃血订盟。焚表结拜弟兄者。照谋叛未行律。为首者、拟绞监候。为从、减一等。若聚众至二十人以上。为首者、拟绞立决。为从、发云贵两广极边烟瘴充军。其无歃血盟誓焚表事情。止序齿结拜弟兄。聚众至四十人之多。为首者、拟绞监候。为从、减一等。若年少居首。并非依齿序列。即属匪党巨魁。首犯、拟绞立决。为从、发极边烟瘴充军。如序齿结拜。数在四十人以下、二十人以上。为首者、杖一百。流三千里。不及二十人。杖一百。枷号两个月。为从、各减一等。从之

18○又谕、据吴虎炳奏、桂平县奸民李万春、李逢春、邀结匪类。假扮天师。妄言祸福。哄骗愚民。各处银钱。建醮免灾。该县知县杨联榜。前往查拏搜检。李万春已挈眷逃往贵县。李逢春先期外出。现在分委干员。上紧严拏等语。奸民李万春等敢于聚集匪类。妄言祸福。哄骗愚民。敛取银钱。情节甚属可恶。不可不严拏务获。尽法惩治。据称挈眷逃往贵县。其地系广西所属。且有逃往地名。无难踪迹。况系挈眷同行。更未必即能远扬。传谕吴虎炳、速饬署臬司王懿德、选派妥干员弁。星飞查缉。务将李万春。并其眷属、及李逢春、一并弋获。严讯倡造邪说。哄诱愚民实情。首夥共有几犯。起自何时。从重定拟具奏。并恐该犯等行踪诡秘。所称逃往贵县。亦未足尽信。粤西与粤东、境壤毗连。恐奸民窜入广东地界藏匿。亦未可定。并著传谕李质頴、派委妥干弁员。一体躧缉务获。毋使兔脱漏网。将此由五百里谕令知之。仍著将曾否获犯审讯缘由。迅速覆奏　

19○甲申。谕军机大臣等、据朱椿奏、接准安徽巡抚富躬、咨缉混元邪教案内逸犯刘秃子等四名年貌。当经饬属一体严缉。兹于龙胜城外拏获许明德等四人。行李内搜有混元派牒文一张。讯系平乐府武生吴姓钞给。现在提犯至省。逐一研审等语。邪教煽惑愚民。最为风俗人心之害。该犯等行李内。搜出混元派牒文。自系混元邪教余党。或即系安省逸犯刘秃子诡变名姓。亦未可定。至武生吴姓、钞给牒文。并敢藏铁印。尤干法纪。不可不彻底根究。严审办理。以示惩创。著传谕朱椿、即提集案犯。严审实情。按律定拟具奏。

1○贵州总督兼管巡抚事务张广泗奏。施秉县地方。有江西正一真人张昭麟、差知事余绍周。执抄白部咨。赴黔传度。是否虚实。滇、黔、苗猓杂处。不法之徒。藉滋煽惑。应请敕部严禁。得旨。此奏甚是。该部议奏。寻议。应如该督所请。永行禁止。倘有龙虎山人等。违禁潜行。事觉严加治罪。该真人一并议处。从之。　　

2○刑部议覆、川陕总督公庆复奏称、邪教惑众一案。查吴珍、李老么、始而妖言惑众。继则附逆随行。李纶、孙奎、雷廷秀、捏造邪言。开堂诱众。实为风俗人心之害。骆东昇等、九名。或造作妖书。或抄传简帖。转相煽惑。均合依妄布邪言、煽惑人心、为首斩立决。刘月贵等三名。合依为从斩监候。余犯分别办理。应如所请。从之。　

3○刑部议覆、云南总督硕色疏称、查何圣烈等猺匪。散劄招人。谋为不轨。业经访获确讯。即请正法。何圣烈、依律凌迟处死。杨起秀、李士明、马老四、权廷贵、斩决。盘金谅、绞立决。余犯照例分别办理。应如所请。从之。

4○又谕曰、黄廷桂奏、拏获逆犯陈琨等、倡立邪会。散布逆帖一案。该犯等造为图帖。纠集多人。凶顽已极。急当严究党羽。速示创惩。以为悖逆作奸者警。著传谕黄廷桂、令将逃窜各犯。上紧缉拏。务期弋获其现在已获者。作速讯取确供。不分首从。立正典刑。一面办理。一面奏闻。庶使此等奸民。知法在必诛。不得稍缓其死。不必俟奏达往返。致稽时日也。　

5○四川总督黄廷桂奏、拏获捏造妖言为首之陈子学、即行正法。余犯分别定拟。得旨、奸匪之徒。倡立邪教。煽惑愚民。地方大吏少存姑息。以致滋蔓。深为风俗人心之害。黄廷桂于此案、一经发觉。督率所属、迅速查拏。严密办理。甚属可嘉。其从前失察之咎。毋庸置议。仍著交部议叙。以为实心任事者劝。

6○又谕、据开泰奏、川省奸民宋朝伦、沈在伯、罗文秀等、邪教惑众。并造作狂悖字帖。肆行流传。现在严行查办等语。该省僻处偏隅。一切邪说惑人之事。最易流播。况该犯宋朝伦等、所造字帖。尤为狂悖。其所称岸前琉瓶等字样。必皆隐有所指。所当逐一根究。严加惩治。以儆奸顽。向来外省习气。具奏此等案件。未有不称从重办理。及至审拟定案非草率完结。即姑息从宽。则奸宄何自而惩。愚民亦何自而知所儆耶。著传谕该督、务将此案根查净尽。从重办理。以示惩创。严加刑讯。务得实在主谋者。以靖根株。勿得稍有轻纵。寻奏、将先经拏获各犯隔别研审宋朝伦等、以已故匪犯张保太为道岸。其行教为首者称岸前。此案初系罗文仕称岸前。继以孙学海为教主。即指孙学海为岸前。而宋朝伦则自称为代岸前。至字帖内琉瓶等项字样。皆属隐语。讯之各犯。琉瓶系取流平同音。川省惟成都一带平坦。即暗指成都。其余隐语甚多。不能细解。臣督同司道等、彻底根追。此案主谋煽惑。实系宋朝伦。自应从重究拟。余更设东西南北四盘。各有首领。俱次第拏获。俟讯明按律办理。报闻。

7○四川总督开泰奏、邪教流传。为地方大害。川省民鲜土著。风气不齐。尤易煽惑。奸民宋朝伦等、踵行无为教。诱骗更夥。且谬指从前刘奇案内早经正法之孙奎、谓其并未身死。以耸众听。总缘孙奎正法时。见之者少。故得妄行捏造。兹宋朝伦一案。现在案内拏至省城拘禁。拟以监候遣徒以下等罪人犯共百余名。若不使共睹宋朝伦等之死。未必知邪教作孽之深。随饬行按察使、会同督提标员、满城协领、派拨兵役。将众犯先押赴行刑处所。令其跪视。商民往观者。听其近立。始将宋朝伦等、分别凌迟处斩。并将奸邪恶迹、及犯严刑之处。通行出示。得旨、甚是。

8○谕军机大臣等。方世俊奏、麻哈州属民人。擅入苗硐散卖布照一案办理迅速。甚属可嘉已于摺内批示并饬部将该抚提督分别议叙矣地方大吏遇有此等案件即能上紧查拏俾要犯早就戈获奸宄自无从窜迹其于绥靖边方之道深得要领。但苗人生性愚蠢非有汉奸引诱决不敢滋生事端此案捏造逆词散布惑众既讯系乐平司民人杨国臣贵定县民人韦学文等起意此辈实汉奸之尤不可不从重治罪至买照苗人。皆系昏昧无知被其愚诱止须杖责以示儆不必按律拟罪。并于发落时晓谕苗人等此乃朕法外之仁特从宽典使伊等知所感畏。著将此传谕该抚知之令将所获各犯即酌量情罪分别定拟具奏

9○庚寅。谕、据良卿奏、审办安化县奸民朱维上等。倡立邪教。妖言惑众。分别定拟一摺。已交三法司核拟速奏矣。此案发觉。系由思南府知府张时栋。自行访闻。全获首夥各犯。颇属能事。张时栋。著交部议叙。所有失察处分。自应宽免。其该管之司道。及该抚、俱著免其处分。至该县知县花映陛、系地方本管官。具知府已经体访查办。而该员以见闻切近先事漫无觉察。咎实难辞。花映陛、著交部严加议处　

10○谕军机大臣等、据喀宁阿奏、浪穹县知县欧阳照、查获武生丁元甲、传贴红纸符词一摺。所办甚好。已于摺内批示矣。丁元甲、将诞妄符词。钞写传贴。而所藏应劫经内。语句尤属不经。于光天化日之中。敢以此等狂悖之词。收藏钞录。不法已极。现据该犯所供之郭炘、及张泥匠、系邓川宾川二处居住。可见此等邪词传播。非止一地。其辗转钞给之处。自有纵线可寻。必当彻底根查。究出首先造作之人。按律处治。以彰国宪。著喀宁阿即速将案内人犯。逐一提齐。悉心推勘。务得实情。至浪穹县知县欧阳照、于查看餧养军需马匹之时。一见贴词。即行查拏禀报。使匪徒不致逸网。颇属能事。该县现在承办军需。该抚可先行酌量记功。以示奖励。俟军务告竣。再行出具考语。送部引见。并将此传谕明德知之

11○又谕曰、喀宁阿奏、审拟丁元甲传贴符词。并搜获应劫经一案。已交三法司、核拟速奏矣。据称、经内有南京应天府张汝应、钞写散给之语。江宁府在前明时。称为应天。恐匪犯等、传布悖妄经词。或假托旧日名称。以掩饰现在传钞之迹。或果系旧时编造。至今尚有存留。均未可定。著传谕高晋、留心密行查察。如果访有踪迹。一面办理。一面奏闻。至所据符词。有湖广荆州府咸宁县董姓字样。现据湖广总督覆称、上年湖南巡抚方世俊奏、拏获谣词案犯李彩玉一名。称系荆州府江陵县童姓。童董字音相仿。是否即系造作首犯。业经飞饬查访等语。湖广督抚准滇抚咨文后。曾否追出符字来历。著传谕吴达善、即行切实查明。缮摺覆奏

12○又谕昨据勒保奏、长寿县魏家坝地方。有匪徒黄和尚等、纠约多人倡立糍粑会名目、或众骗钱。大肆焚掠。沿途分股裹胁。已有二三百人。不法已极。正在降旨办理闲。本日据勒保奏、该匪等纠聚多人、在石炭寨坡下屯扎、经该县率领练壮、会同守备黄化治、带兵亲往查拏、当时杀毙魏思悫等二十余名、又分投捕获黄和尚、但玉相等、男妇大小一百六十八名口、尚有余匪数十名、由涪州境内窜逸、复经该州营捕获三十余名、其余零星散匪、不及十分之一、现饬地方文武认真搜捕净尽等语。该匪等纠众立会。藉端敛钱。虽讯非蓄意谋逆。而因挟寨民首告之嫌。辄乘机焚掠勾结。甚至抗御官兵。实已罪无可赦。该省文武能即时歼擒殆尽。办理实属妥速。该县汤贻湄、于地方此等匪徒不能先时查察。致酿事端。本有应得之咎。惟于闻信后、率领兵练。即将该逆全夥办竣。其功过尚足相抵著加恩免其开参。至重庆守备黄化治、一闻该匪起事之信。不俟总兵唐文淑札饬。立即带兵赶剿。且歼获匪众多名。尚为奋勉出力。著交该督查明、如该匪等滋事地方非其所辖。则该守备竟系有功无过。即著据实保奏。候朕施恩。