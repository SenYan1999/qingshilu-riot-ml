1○直隶总督高斌参奏、滦州知州李钟俾、不能体察民情。及时出借口粮。遽赴延庆州交盘。致有刁民罗天才等。乘机纠众。抢割麦田。强借粮食等事。臣现飞饬严拏首犯。按法重究。余犯量加惩儆。李钟俾玩视民瘼。理应报参。得旨、是。不宜姑息以长刁风。犹忆刘于义曾奏李钟俾、劝民开井有效云云。即是人否。毕竟如何。有旨谕部。谕曰、朕闻直隶滦州知州李钟俾。不胜繁剧之任。著掣回。交与总督高斌。以简缺另行题补。滦州知州员缺紧要。著卢见曾补授。　　

2○又奏、据沂州府兰山县禀称、该县未被灾之北乡。因被灾之南乡。准借仓粮。聚集多人。于正月初四日赴县借领。又蜂拥至知府副将衙门。经该县晓谕。始行解散。臣复访闻是日有垒塞县署仪门之事。又该县于十三日拏获九人。有南庄民张怀敬豫伏多人。打伤差役。均未据该府县报到。现在饬司道严查。速拏首从要犯审办。其文武各官。不能弹压。并有无讳饰之处。查明参处。得旨。览奏俱悉。未据报到。非讳饰而何。交阿里衮严查办理。　　

3○又奏。署抚臣方观承移交奏摺一件。系兰山县民强借仓粮。垒塞县署。并殴差拒捕。府县未报。奏奉谕旨。交臣查办。已饬兖沂曹道吴同仁亲往勘查。兹据该道查明、兰山县北乡民人。赴县求借仓粮。人多拥挤将角门土墙挤塌一块。并将砖铺甬道躧翻。丁役喝阻。众人疑为擒捉。即拾砖抛掷。经知县段玿面谕准借。旋即散出。赴知府副将衙门跪求。别无滋事。并勘明县署亦无垒塞情事。至县民张怀敬等。拒捕殴差。该县于委查后始报。实系讳饰。又访得兰山县知县段玿差役。妄拏无辜。拷打诈赃。以致王家楼等庄民惊避。知府色超。始则饬县查拏。该县薄责了事。匿不通详。该府因有府役同诈。亦复徇纵。现已饬谕司道确查严办。得旨。知道了。据方观承奏称东省吏治废弛。以揜饰文过为能。汝其加意整饬。汝虽不习文。只如论语所谓不逆诈。不亿不信。抑亦先觉三语。一生用不尽也。

4○又谕曰、河南巡抚硕色奏、偃师县民、因出借仓谷。棍徒拥至县署、拾砖掷伤典史头面一案。虽据拏获首恶五犯。而已获复逃之二人。竟未问及。又称近城观看、一时人多拥挤、将轿伞挤坏。且称并未久聚抗固、与山陕光棍聚众罢市、抗官塞署有间等语。此案乡民聚众。多至百有余人。奸徒因得乘机煽诱。该抚乃谓观看拥挤。明系存化大事为小事之意。为随从附和之众。借端漏网。且迩来各省屡有此事。若非痛为惩创。则远近闻风。奸徒何由知儆。山陕光棍之条。正为此设。乃以并未久聚抗固。曲为开脱。成何政体。即其所称将知县暂缓纠劾之处。亦因见朕谕旨。为此观望之辞。非谓事理必当如是也。偃师并非歉收之地。借谷亦非求赈可比。而恃众不法。闹署殴官。语云。涓涓不绝。将成江河。萌芽不剪。将寻斧柯。硕色身任封疆。不能加意整理。仍复为凶徒开豁。殊属宽纵。可传谕严行申饬。　　

5○谕军机大臣等。前据河南巡抚硕色奏、偃师县民、因出借仓谷、棍徒闹署一案。虽已据拏获首犯。而已获复逃之二人。竟未问及。又称近城观看。一时人多拥挤。将轿伞挤坏。且称并未聚抗。与山陕光棍聚众者不同。朕因其有掩饰宽纵之意。降旨申饬。今硕色将审拟情由具奏。何以并未将谕旨叙入摺内。著传谕询问。令其作速具题。此等棍徒罢市抗官之案。自应速为审结。明正典刑。以彰国法。使远近闻知。刁民有所畏惧。不敢轻犯科条。辟以止辟。所全实多。若稽延时日。不特凶徒得以苟延残喘。而百姓将不知其获罪之由。无以惩戒。封疆大吏。有整顿地方之责。惩恶所以劝善。锄奸乃以安良。各省督抚于奏事之便。亦并传谕知之。寻奏、此案事关重刑。恐发部核议。是以未将谕旨叙入。至已获复逃之二人。现经拏获。系邱起文、王麻子、俱照律定拟。报闻。

6○谕军机大臣等。据河南按察使舒辂奏。偃师县刁民聚众借粮、闹署殴官之案。该县朱续志不能弹压抚恤。例有处分。比因特参、恐长刁风。经抚臣面商。原因兵役无多。不能即时擒获。今首从要犯。俱已陆续报获。情尚可原。已于案内声明。应候部议等语。此案先经巡抚硕色、及舒辂先后摺奏。舒辂摺中。有该县如果有办理未协之处。当另揭参之语。朕批示云。刁民闹账。而即参知县。将来刁风益炽矣。尚当酌量。因而该抚摺中。即称该县平日居官尚属黾勉。而具题本内。并为声明邀免。可见伊等办理地方事务。全不论事理之当然。胸中茫无定志定见。惟以观望为怀。朕谓当处。则从而参劾之。朕谓当宽。则又从而声请之。观此、则不但后之声请。因见朕酌量之语而然。即前此之参奏。已非出自至公。谓于理必应参劾矣。其首鼠两端如此。何以克副封疆重寄耶。督抚藩臬。通省之枢辖。属员贤否出焉。其平日之称职与不称职。临事之当理与不当理。自当卓有定识。如镜之鉴形。妍媸一定。似权之衡物。轻重不爽。乃近来督抚。往往参之于不当参之时。而声请于无可宽之处。亦不独硕色一人为然。封疆大吏。朕所倚任。若一依违将顺为事。政治其何赖焉。嗣后督抚、当秉公酌理。如果属员办理不善。或怠事而酿奸。或拂众而激变。则其过在官。不必因恐长刁风。而稍为姑息。或办理本无不合。而刁民恃众逞凶。违犯训令。则其罪在民。又不可因地方有事。即谓其不善抚绥。遽挂弹章。转使奸徒得计。是非举错。各当于理。庶足以服人心而正风气。各督抚当共悉此意。俟伊等奏摺之便。传谕知之。

7○谕军机大臣等、阿里衮奏、东省连年饥馑。穷民艰于口食。共谋抢夺。多系无知误犯。援照乾隆五年、前抚朱定元请减灾黎误犯案内。分别流徒枷责发落之例办理等语。穷民遭遇灾伤。抚绥赈恤。不惜多费帑金仓谷。原以养其良心。使不流为匪类。以期安靖地方。在灾民平日果属良善。必不起意为非。乃明知国家有赈恤之恩。而以饥饿难忍为由。仍复肆行抢劫。若不严行惩究。将来必致群起效尤。此例起于朱定元。乃姑息之尤。伊在东抚任内。一切办理未妥。何足为法。试思伊当时仅莒州、郯城、二案。今已有五十二案。未必非扒抢例宽。有以启奸匪幸免之念。以致盗风愈炽。宽纵滋弊。已可概见。况东省负山濒海。非旱则潦。屡致偏灾。而民情凶悍。亦易于为盗。现据该抚奏报、今年已有数处被水者。当此积歉之余。收成又减分数。正须时时留心筹画。若再将抢夺案件、从宽办理。奸民肆无忌惮。何所底止。阿里衮所奏。大概不过为地方处分起见。所见甚小。且于该省情形未协。著传谕阿里兖、现在所办各案。俱著照伊应得之罪。按律分别定拟。不得概援饥民扒抢之例。率请减等。上年东省重灾。若非特派高斌、刘统勋、等前往协助。恐阿里兖一人。办理周章。未必能如此安怗。现在被水州县。近日情形若何。将来应作何办理。朕心深为轸念。著传谕阿里兖、时刻留心加意。妥协查办。以安抚灾黎。弭辑奸盗。不得稍有忽略。　　

8○谕军机大臣等、直隶总督方观承具题、审拟邢台县劣监王方平等。聚众抗官塞署一案。此等匪人目无法纪。聚众抗官最为风俗人心之害。王方平审系首恶。自应照例、一面将该犯押赴邢台。先行正法。一面具题。俾顽梗之徒。知国法严明。有逞凶者、必立寘重典。庶足挽回颓俗。乃该督仍循例具题。欲俟法司议覆。再行办理。殊属周章顾虑。且车志远身为贡生。罔知礼法。当王方平起初纠人借粮时。不行喝阻。乃复代写传单。为之煽诱乡愚。迫胁官长。自应按律治罪。岂得以年逾七旬。一例收赎。夫收赎之条。乃谓眚灾肆赦。出于失误。尚可无庸的决耳。若恃老而有心干犯。其情罪更为可恶。不当拘以常制。倘该犯情罪。更有重于代写传单者。亦将谓其年老而不申国法乎。至王方平所犯。实为乱民之首。其家赀饶裕。不应任其留贻享用。当按数查出。为修葺学宫、及该县地方充公之用。庶为允协。看来方观承近来办理诸务。不似从前实力勇往。颇有和同邀誉之意。即如蝗蝻一事。并不饬属、早行搜捕净尽。意在朦胧了事。此案办理。更为姑息。方观承非他人可比。著传旨申饬。令知实心改悔方是。倘仍循故习。何以受朕恩典乎。此本已交该部改办。王方平著即行解赴邢台正法不必迟待其余犯仍俟部文发落。一并传谕知之。　　

10○又谕曰、观音保奏、遵化州刁民。因借仓粮。率众鬨堂。现在分头查拏。俟讯明为首主使。及党恶各犯另行通详律拟一摺。上年因直属洼地。曾被秋潦。降旨加恩抚恤。前后截漕七十万。发帑一百六十万。展赈直至今年四月。而借给耔种。缓徵钱粮。且破例遍逮五分灾。及不成灾之地。筹画不遗余力。犹恐有司奉行不能尽善。屡谕该督等、实力董率察勘。俾灾民不致失所。凡属编氓。苟有人心。自当循理安分。顺受恩施即因灾重事繁。州县官。经理偶有未协。亦当赴该管上司。声明饬办。岂有藉借粮之名。纠众鬨堂。推案挤栅肆行无忌。且摺内所称蜜户庄头家人。皆内府所辖如此不法横行。宪典安在。为大吏者遇此等抗顽重案。一获要犯。讯明情由。即当一面通谕众人。以岁事不齐。乃闾阎气数偶绌。国家如此沛泽频仍。至再至三若等即有委曲。何难据情控吁。至一经鬨堂闹署。即属不逞之尤。渠魁法在必行。胁从并不滋蔓。使小民无不洞悉。一面从权请出王命。将为首数犯。立行正法。既可示惩一儆百之义。且凶徒不致稍稽显戮。庶为允协著传谕观音保。星速遵谕妥办。其应治罪者不得因循延案应贷者。亦不得辗转株连总在法信知惩。毋庸通详具题。转致有乖事体。亦不必俟方观承。审鞫定拟。将此并谕该督知之　

11○癸巳。谕军机大臣等、据观音保奏、审办遵化州刁民借粮鬨堂一案。办理殊属错谬朱覆泰、翟三、吴大瞎子、三犯。起意指使。固属此案罪魁。其张九思等五十四人。俱属胁从。予以满杖发落。亦足示惩惟崔四、王相、李五、王存仁、刘万斗五犯皆系摔碎公案。拆砖砌门夥党。其刁顽凶横情节。与朱履泰等无异。自应一并正法。使无知之徒。知所惩儆。若仅拟以监候。迟至数月。始行缳首市曹。为时既久附近村愚或转忘其获罪之由。而无悚惕畏惧动色相戒之意。且以此等大案而观音保于审鞫时并未加以刑讯。可见其一味姑息。全不识事理之轻重。若如此姑息。恐将来直隶。复有如此事也著传谕方观承。令其速遴干练大员。将崔四等五犯。一并即行正法。以昭炯戒。至夸喀等、既在乡散赈。一闻鬨堂情事。即驰回州署。一面据实禀报一面将各犯拘拏。并无应行参处之咎。从前因外省刁民滋事。曾降谕旨所有地方各官实有酿成事端应行参处者。尚令无庸于本案骤登白简。以长刁风。况夸喀等于此案。并无办理不善之处乎。至署游击伊桑阿。身系满洲。且为驻防武职大员遇此等肆横刁民。既已带领千把兵丁。前赴州署。即应将鬨闹之犯。立时擒拏纵因此格斗致伤数人亦不为过。乃反谕令俟该州公回借给粮石。为此婉转调停之语致令该犯等鬨堂砌署。毫无忌惮朕令满洲补用绿营者。原欲其遇事勇往不染外省习气乃竟怯懦无能至此。又非仅参奏交部所可蔽辜者著方观承。将伊桑阿即行革职。拏解来京。交军机大臣审拟治罪此案仍照前旨。即行完结不必题咨立案

12○谕军机大臣等、据毕沅奏、据柘城县知县叶大奇禀报、拏获盗犯刘振德一名。其党羽无赖多人。希图入城抢犯。该令率领兵役。在要路截拏。该犯等掠抢当铺。聚集胡家庄地方。知府穆克登布、会同城守营参将、带兵前往捕捉。该抚当即驰回省城。带兵亲赴该处查拏。并密咨安徽巡抚书麟、飞饬州县、一体严拏等语。所办是。已于摺内批示矣。该县盗犯刘振德、业经拏获。其党羽辄敢纠众。希图入城抢犯。经该县知县、率领兵役在要路堵截。遂将当铺抢掠。不法已极。不可不速行严拏。以净根株。现在毕沅已带兵前往追拏。务须设法。将首从各犯。立就擒获。不可使一名漏网。但总以镇静为要。毋稍涉张皇。致良民转生疑骇。再柘城地联安徽之亳州、太和等处。各该犯等、一闻本省带兵查缉即窜入邻境躲匿。尤当严行截拏。著传谕书麟、即速亲率文武员弁。于交界处所。密缉严拏。毋使有一名兔脱。俾该犯等速正刑诛即山东亦与河南接壤。并著传谕明兴、一体留心堵缉。防其窜逸。将此由六百里各传谕知之。并著将现在曾否获犯之处。各行迅速覆奏。

13○谕军机大臣曰、萨载、书麟奏、拏获柘城县匪党王立山、李孟得、二犯。现在讯供解赴豫省等语。王立山、系此案首犯。业经就获。深为可嘉。已于摺内批示。惟前据毕沅奏到摺内。称此案王立山、李孟得、李克长、要犯三名。已被亳州拏获。而本日萨载、书麟摺内祇称拏获王立山、李孟得二犯。其李克长曾否就获。未据奏及。著传谕萨载、书麟、即将李克长是否业经拏获之处。查明具奏。并将窜逸余党。饬属严密查拏。尽数弋获。解豫质审。毋致一名漏网。将此谕令知之。至萨载所奏亳州知州陈三辰、一闻该役禀报。即亲往督同升失拏获。尚属认真。陈三辰、著俟此案内办理完竣后。给咨送部引见。寻奏、臣于十六日抵亳。将该州先后拏获首犯王立山、要犯李孟得、及李克长等、解豫审办缘由具奏。查柘城匪犯、及犯属。窜入亳州境内。已被拏获者、五十七名口。此外自必尚有逃匿。臣已咨询河南抚臣。查开逸犯姓名年貌。即督同文武员弁。分途查缉。断不使一名漏网。报闻。　　

14○乙亥。谕、据毕沅奏、审明柘城县奸民聚众拒官一案先将情重要犯审明正法一摺。已批交该部矣。此案王金、王立山等。起意夺犯。先纠众一百二十余人。嗣后焚劫村庄。逼胁入夥。聚集三百余人。毕沅一闻该县禀报。即驰赴该处督同剿捕先后拏获首夥要犯二百余名将为首各犯审明。先行正法。办理甚为迅速。毕沅著交部议叙。至该犯等、于四月二十九日滋事之始。各携带刀棍。欲图劫囚。因闻该县叶大奇、率领兵役。在要路截拏。不能入城复退回胡家庄、纠聚多人。欲于五月初三日入城抢犯适该府会同营员往捕王金等、持械抵拒。当被兵丁等枪毙贼犯任鸿礼等十五名。拏获张狗等六名。是此事毕沅未到之先该府县及营员等、办理即属妥协。除该府穆克登泰、现已来京引见。该县叶大奇、前已批令查明送部。其营员实在出力可嘉者。亦著俟此案办理全竣后。一并送部引见。如该员等、尚有承办未竣事件。亦不必拘泥亟于送部其余在事出力之文武员弁。著该抚查明、分别等第奏闻。交部议叙。以示奖励。

15○谕军机大臣等、河南柘城县奸民王金、王立山等。起意纠众夺犯。拒伤兵役。焚劫村庄一案。该抚等闻信。带兵前往查拏。先后枪毙贼犯五十八名。拏获首夥各犯王金等二百余名。分别凌迟正法。办理甚为妥速。已有旨将毕沅交部议叙。并令查明在事出力之文武员弁、送部议叙矣。此案王金等、因借贷不遂起意抢夺。并令杨凤仪、李克长等、分头纠人沿途抢掠。滋扰村庄四五处。纠众至三百余人若地方文武擒拏稍迟。则日聚日多。必致蔓延酿成大案。尚复成何事体。是以贼匪之易于扑灭。皆由查办迅速。而各犯初次拒捕殴伤兵役时。当被兵丁打死贼犯任鸿礼等十五名。拏获张狗等六名。该犯等即退回胡家庄踞守嗣闻省城官兵将至。王立山等诡言出外纠夥。潜行逃逸。则贼匪之不敢肆行拒抗。皆由畏惧官兵。施放鸟枪。可见鸟枪实为军行利器。前以绿营官兵。施放鸟枪准头过高。且有心存恇怯。未经遇贼。先行施放者。屡经降旨训饬。令督抚提镇、督率将弁。操演讲习。著再传谕各省督抚、务将营伍中鸟枪一项。令兵丁时时操演娴熟。并令将弁等、面为指导。高低适中。以期施放平准。再外省兵役。缉捕要犯。往往有施放空枪恐吓者。夫兵役等如果藉端索诈。拘拏无辜致毙。自当重治其罪如本系应捕重犯而该犯不服拘执敢于抗拒即枪伤致毙贼犯。亦属死由自取其各县捕役民壮。亦同此例。是以朕于秋审时凡蠹役诈赃毙命。无不予勾。若果有应捕之责。邂逅致毙者。亦量予从宽。今以奉差捕贼而徒施放空枪。致奸匪等转生轻忽。无所畏惧所关匪。细嗣后各督抚、通饬所属将弁州县晓谕兵役。毋得仍前施放空枪以期共收实效又朕闻各省营伍枪兵。每不得拔补马战及外委等。以致枪兵心无向上之念甚或以羸弱充数殊不知临阵歼贼。鸟枪较弓矢尤为得力自应将熟练枪手、一体拔补。俾知上进有阶则更争相鼓励。踊跃演习。于整饬戎行。剿捕贼盗两有裨益。将此各传谕知之。

******
16○又谕、据毕沅奏、审办柘城县聚众贼匪分别先行正法一摺。内称杨凤仪、与刘振德、王金等、先于四月初旬。向仵家集监生赵方来借贷吵闹疑其挟嫌通线。商同王金、王立山等起意抢夺赵方来家洩忿等语。是此案贼匪纠聚由于借贷不遂。究因地方灾歉所致但该犯竟敢起意夺犯拒伤兵役。焚劫村庄肆行无忌。情罪实为重大不得不尽法严办以示创惩。朕批阅之下尚为之哀矜勿喜至该省旱暵倍常即是上天垂象示警小民虽属愚鲁亦各具有天良该抚可密行剀切晓谕各地方富户令其稍存赒恤毋得囤积居奇以至激而滋事。但不可使贫民知觉反致长其刁风藉端索诈。著传谕毕沅密为留心妥协办理。其兵丁殷得功等九名因缉拏贼匪受伤殒命殊堪悯。恻并著该抚查明照例赏恤。再毕沅另摺奏称、归德陈州河南陕许各处。于十二日得雨二三寸等语二三寸之寸在节次得雨处所。尚能积润今土脉久乾得此微雨飘洒。究竟不能沾溉于大田仍属无益。看来豫省惟南阳、汝宁光州三属雨水调匀。其余通省被旱地方甚广此时若得透雨尚可赶种大田。若迟至六月即得雨亦恐无济朕宵旰焦忧。实属无法惟有思过默祷毕沅当仰体朕怀。率同地方官吏、省过思愆。痛自刻责。虔诚祈吁。并晓谕群黎安静守分。毋得稍存怨尤。以期潜消沴戾仰迓天庥。感召甘和酿膏速霈。将此由六百里传谕知之。　

17○大学士等会同刑部议覆。河南巡抚毕沅奏、柘城县匪犯王金等、业经分别斩决枭示。其李二等六十七犯。被诱同行。持械助势。又戴从仲一犯。虽未帮同抢劫。究系要犯戴文兴之子。均属党恶。应照律拟斩立决。即行正法。得旨、此案王金等纠聚多人。拒伤兵役。焚劫村庄。情罪重大。非寻常聚众抗差可比。李二等六十七犯。曾经分受王金等所抢财物。被诱同行。持械助势。均系党恶。本应依拟即行正法。但念豫省民风素称淳朴。李二等俱系乡曲愚民。被王金等诱逼入夥。于官兵前往查拏时。王金等给与器械。喝令抵拒。该犯等畏惧。祇在胡家庄助势。并未拒伤官兵。较之王金等公然抗拒官兵者。尚属有间。且此案先经官兵歼毙者五十八名。拏获后凌迟斩枭者九十六名。今问拟斩决之李二等。又有六十八名之多。若概令骈首就戮。虽属该犯等孽由自作。而朕心究用恻然。除戴从仲一犯。系要犯戴文兴之子。应归入缘坐案内核办外。其李二即李春泗、王合即王会。李克成、隋应书、蒋子贵、王得、李舟、张悦、张智、宋仁、李东洪、李东野、任豆、卢东柱、泰幅同、王幅如、石元臣、李宗泗、王天德、蓝全、张连、韩幅成、朱台隆、孙可、李子灿、贾洪中、王明、张士贤、张同、张池、曹新发、陈绪先、秦玉、李宝德、刘发财、李有义、陈兴、袁发祥、田四、李岳、王庚、王二、张禹顺、唐四、俱著从宽免死、发往伊犁、给厄鲁特为奴、王士秋、曹禄、邵贵、曹世良、刘勉、张四、张文治、索兴、刘振、蔡增、李璜、刘玉、董天来、朱运、张思敬、张纲、李元贵、王重良、葛荣、韩文现、赵文仲、朱九德即朱明德、陈法孔、俱著从宽免死、发往黑龙江等处。给索伦为奴。此系朕仰体上天好生之德。于法外施仁。予以一线生路。并著该抚毕沅、遍示通衢。详悉晓谕该省民人。不可因李二等之幸邀宽典。罔知儆惕。务宜安静守分。共为良善。以副朕矜恤好生。仁爱斯民之至意。

******
18○谕军机大臣等、据孙永清奏、盘获河南柘城县纠众抢夺案内逸犯李有等三名。解豫审讯一摺。阅该犯等所供。俱于本年四月间。在新乡。尉氏等县。各自纠人抢夺粮食布匹后。闻柘城县人抢王家集。才赶去入夥等语。可见豫省本年夏初。因年□山戊不□荒歉。饥民纠约抢夺。不止柘城一案。后因王金、王立山等办理迅速。正法多人。匪徒闻风畏惧。各自窜逃。地方宁静。但各案俱系四月间之事。其时毕沅甫经到任。非该地方官隐匿不报。即系该抚未经奏闻。现在粤省盘获之李有等三名。亦祗可归于柘城逸犯案内。审办完结。已明降谕旨。但地方官于饥民抢夺之案。竟敢隐匿不报。恐长刁风。该抚即不以此事□□□□尔□劾。亦当另以别事。将该员□□□□尔□处。以为玩事讳饰者戒。设或该县曾经禀报。而该抚未经具奏、亦属非是。此等案件。该抚自应不动声色。迅速办理。而其启衅根由。原不妨据实陈奏也。著传谕毕沅、即将李有等所供。是否确实。地方官曾否禀报。详悉查明。据实覆奏。毋得稍存回护。将此由四百里谕令知之。孙永清摺。并钞寄阅看。

19○谕军机大臣等、据毕沅奏、广西省盘获柘城县纠众抢夺案内逸犯李有等三名。据供、于本年四月间。曾在新乡、尉氏等县。纠人抢夺。现委员密往该县境内细访。如李有等所供抢夺情事属实。即遵旨劾□□□□尔□。统俟广西省拏获各犯解到。严讯得实。从重按拟等语。本日又据浦霖奏、拏获张永一犯。据供、于四月二十六日在河南杨桥地方。与本处人杨先、山西阳城县人王卫。高平县人王福、到柘城县胡家庄。跟同王姓在扈家溜、王家集、抢劫。五月初三日。经官兵追拏。逃窜到湖南湘潭地方被拏。现飞咨河南省确查。以凭究办等语。柘城案内逸犯。经邻省先后拏获。且张永、又供有在扈家溜抢夺之事。亦未据毕沅奏及。可见豫省本年夏初。因年□山戊不□荒歉。饥民纠约抢夺。不止柘城一处。此时广西省所获李有等犯。自己解到。著传谕毕沅、即归于柘城案内审办。速行完结。仍究明启衅。根由。据实覆奏。如新乡、尉氏等县。果有匿报情弊。即遵前旨。另以别事将该员□□□□尔□劾。毋稍回护。至张永一犯。既经湖南省盘获。此等恶犯。业已供认抢夺属实。自应速行定罪。何必辗转详查。以致耽延时日。著传谕浦霖、即将张永一犯。迅速定拟具奏。止须行文豫省存案。毋庸再俟该省咨覆。始行办理也。至杨先、王卫、王福、三犯。曾否就获。作何审办。并著毕沅一并查明具奏。将此由四百里谕令毕沅、浦霖、知之。

20○又谕、据孙永清奏、续获河南抢劫余犯孔继发、马才、二名。一并解豫质讯一摺。阅摺内孔继发供、在柘城县王家集抢夺之处。曾经毕沅奏及。而马才又供、有在族叔马寅家。及麻衣箱王姓家、抢得高梁等语。可见豫省上年因被旱灾。饥民抢夺。不止柘城一处。今孔继发等二犯。既经粤西拏获。解赴豫省。著传谕毕沅、即归案迅速办理。并转饬各地方官。善为安顿。毋再使纠抢滋事。至孔继发等、逃至粤西。该地方官、即能留心盘获。所办甚好。并著孙永清。查明实系出力拏获人员。即将该员出具考语。送部引见。将此传谕知之。　　

21○安徽巡抚孙国玺奏。各属得雨。并批饬预期报旱之怀宁等县愚民。及审究鬨堂求赈之芜湖县劣衿等。得旨。览奏、朕怀诚慰。汝所办理。亦觉得中。可嘉之至。　　

22○又奏、靖江、崇明、二县刁民。罢市胁官。妄希冒赈。已严谕地方官。务将首恶奸棍。尽法严处。以遏刁风。得旨。是。所见甚正。　　

23○又奏、镇江府丹徒县洲民、集众告灾。扬州府宝应县民、纠众罢市。现在严拏重惩。得旨。办理甚是。刁风不可长也。　　

24○江苏巡抚陈大受、奏宝应罢市事。得旨。此在汝等大吏。秉公持正为之耳。非可以功令行之者也。

25○又奏。拏究崇明、靖江、丹徒、宝应、捏灾藉赈。赖租冒蠲。罢市抗官之犯。民风已肃。并分别上江莠民饥民。恩法并施。得旨。所见甚正。妥协为之。

26○又谕军机大臣等。朕闻得今夏江西地方。因米价昂贵。奸民屡有聚众抢夺之事。闰四月十二三等日。则有南安府属大庾、崇义、两县乡民朱佩月等之案。闰四月初旬。有南康、上犹、两县乡村居民被抢之案。又有赣州府城外虎喇桥、七里镇、攸镇、抢米之案。闰四月十九二十等日。有赣县、万安、两邑居民米谷被抢之案。随经总兵会同府县官。派兵查拏弹压。以上各案。陈宏谋并未奏闻。其所奏者。止有二月内。袁州府宜春县之案。闰四月内。吉安府永丰县之案。看来江西刁民生事之处颇多。陈宏谋全无料理于事先。及至有事。又不据实陈奏。是诚何心。可速传旨询问。令其明白回奏。目下光景如何。伊作何料理之处。著一并速奏来。

27○江西巡抚陈宏谋奏、南赣等府。强借强抢各案。已经完结。及料理接济。地方宁谧缘由。得旨、所奏情节。知道了。然慎终如始。人之所难。以后凡关民瘼之事。不可不留心速奏也。

28○丙午。谕、前据安徽巡抚准泰、题参宣城县知县段云翮、聚众鬨堂一案。已降旨令该署督严审究拟。今御史张汉。请特遣公忠大臣采访审断。朕思督抚大吏。身任封疆。奉旨承审此案。其有无指使情弊。自必秉公审拟。何必另派大臣前往。况部院大臣。皆有应办部务。外省此等事件甚多。京中大臣。亦不胜其差遣。且其摺中又称、采访于官。必扶同迎合。采访本县。又恐毁谀曲饰。或邻省道路之间。定有公论等语。岂本郡本邑之言皆不可信。而道路传闻之语。转可据以定案乎。所见殊属卑鄙错谬。但伊既有此奏。著刑部堂官。遴选贤能司官一员。前往会同该督审拟具奏。　　

29○又谕、据安宁摺奏徐州府属宿迁县革生王育英。因地方赈济。希图普赈。缮写罢市知单嘱令穷民喊叫罢市。因天色尚早。各铺原未开张。经知县查拏。俱各奔逸。实属罢市未成。应照刁徒直入衙门挟制官吏例。发边外为民等语。聚众罢市。大干法纪王育英既缮写传单。分贴县城。乃谋事已行。何得以罢市未成。脱卸重罪。似此则刁风日长。大为人心风俗之害。著传谕安宁改照光棍律定拟具题。

30○谕军机大臣等、宿迁县革生王育英、聚众抗官一案。前据安宁仅问拟遣发。经朕寄谕训饬。令据审拟改依刁恶顽梗之辈。逼勒平民。聚众抗官为首例。斩决。经三法司核拟具奏。已降旨依拟斩决矣。但安宁犹称、并无恃衿抗官不法情事。较实在刁恶顽梗、逼勒平民、聚众抗官者有间等语。王育英缮写邀罢市知单。分贴县东门。冀使该县畏惧。又赴市以即得吃赈为词。引诱贫民。喊令闭市。明系强行出头。逼勒聚众。乃尚欲为之开脱。姑息养奸。殊属宽纵。可传旨申饬之。再王育英、前既有倡首引诱。穷民附和喊叫等事。将来行刑之时。或有前项穷民。纠聚启衅。致滋事端。尔等可寄谕安宁、令其密为防范。毋致疏虞。

31○又谕、据安宁等奏报、沛县夏镇地方。有无藉之人。与外来流民。抢取食物。以致正月十六日。店铺不敢开市。知县武承运、不亲往查拏。又不即时禀报。现在具疏题参。又正月内。萧县有妇女多人。聚集求赈。声言欲塞县署。经该县劝谕。旋即散去。亦不即时查拏禀报。现在严行申饬等语。此等抢夺闹赈之事。必应立时严拏。以警刁风。地方官、往往隐匿不报。希冀掩饰了事。文武大吏。一有见闻。即当陈奏。乃事逾数月。未经奏报。萧沛、二邑。皆隶徐州。淮徐接壤。总河周学健、驻劄近地。何以并未奏闻。可传谕询问。令其据实覆奏。寻奏、夏镇并非南河所辖。萧县距河僻远。地处隔越。事无播传。且河臣专司河务。州县视为客官。事权不属。耳目难同。所以未经奏明。报闻。　　

32○己丑。谕、据署江苏巡抚安宁奏称、苏松产米州县。因地方米价渐昂。私禁不许贩米出境。因而阻截客船。至四月间。松江青浦县。乃有刁民阻遏米客。打坏行家房屋器物。该县及营汛往查。俱被抛石掷打。致伤县役。及把总头颅之事。现经缉犯严究等语。刁民聚众抗官。大干法纪。最为地方恶习。不可不亟加整顿。前因山西有万泉安邑之案。及河南、安徽、福建、等省。或抢赈闹官。或邪匪勾结。往往聚众抗违。逞凶滋事。曾屡饬地方官、严究重处。并通行降旨晓谕。所期安静奉法。而愚民动辄汹涌喧哗。甚至殴官伤役。骄悍之风。竟成锢习。揆厥由来。总因朕保赤心殷。伊等有恃无恐。虽有严究重惩之谕。并未专设科条。是以无所畏惮。且地方小有水旱。有司匿灾不报者。朕必重其处分而抚绥乏术者。督抚亦必加参处。刁民缘此挟制官长。不但不知敬畏。一若地方官之去留。可操之由已。不知朕所矜怜者。颠连而无告者也。善良自好之人也。是宜加恩保护。至于聚众抗官。目无国宪。乃王法之所必诛。岂可稍为姑息。惟当下立寘重典。则不逞之辈。触目警心。凛然知不可犯。向来审解成招。监禁候旨。往返经时。即将首犯弃市。不过与寻常案件等。其当场夥众。久散归农。转以逞快一时为得计。全无动色相戒之意。何以警顽梗而杜刁风。从来诘奸乃以禁暴。皇考时、因直隶地方。劫盗案多。定为不分首从皆斩之例。二十年来。强劫稀少。后乃复照旧例办理。又皇祖时、因旗人屡有斗殴讎杀之案。定为满洲殴杀满洲。立即处斩之例。其后此风遂息。因亦仍照旧例。可见明罚敕法。全在因时制宜。而辟以止辟。乃帝王经世之大用。此等直省刁民。聚众抗官要犯。作何令其警戒不敢干犯法纪之处。著该部另行严切定例具奏。此朕刑期无刑。不得已之苦衷。将来革薄从忠。刁风丕变。再行酌定。另降谕旨。寻议、嗣后直省刁民。聚众殴官。积至四五十人以上者。为首照例拟斩立决。仍照强盗杀人例、枭示。其有同谋聚众。转相纠约。下手殴官者。系同恶相济。亦应照光棍例、拟斩立决。其余为从之犯。照例拟绞监候。其被胁同行、审无别情者。照例各杖一百。并令该督抚遇此等案件。即据实先行奏闻。严饬所属立拏正犯。速讯明确。分别定拟。如系实在首恶。即一面具奏。一面正法枭示。并将犯由、及该犯姓名。遍贴城乡。使愚民咸知儆惕。如承审官、不将实在首犯审出。混行指人为首、因而斩决。及差役诬拏平人。株连无干。滥行问拟者。即将承审官分别革职。依律治罪。该督抚一并严加议处。从之。　　

33○谕、军机大臣等据安宁奏称、苏州府城百姓因米价昂贵。刁民顾尧年、倡首喧闹。及交县审讯。众人复肆横抢犯。署府姜顺蛟、直奔抚署。以致众人追逐挤破栅栏。经标兵拏获三十九人。众始四散。将知府题参一摺。近来屡有聚众抗官之案。相习成风。必当严究痛惩。可传谕安宁。令其审明实在主使。及为首要犯。立即杖毙。以儆刁徒。断不可轻纵。其干连各犯。一并讯明。分别责惩省释。勿致株累。至知府恇怯无能。固属不职。然刁民尚未惩创。先将知府题参摘印。愚民无知。转谓知府代百姓陈请。以致去官。众百姓不可不为声救。又复哗然而起。如浙省从前卢焯之案。将益长刁风。于政体大为有碍。安宁题参之处太早。但业经具题。事已无及。可传谕安宁、令其留心防范。善为抚驭。勿致地方更滋事端。　　

34○又谕、署江苏巡抚安宁、因四月间苏城刁民聚众鬨闹。自陈镇抚无术请交部严加治罪一摺。近年各省。屡有聚众抗官之案。几至效尤成习。而吴中民情素属浇漓浮动。性喜编造歌谣。诪张为幻。谤讟繁兴。即如米价腾贵。地方官既为之劝谕。为之筹画平粜。而匪犯顾尧年仍复挺身而出借端挟制。岂非光棍之尤。若不严行惩创何以示警。该督尹继善、现赴常州办理秋审。著即赴苏、会该署抚、将此案彻底究明。务将主谋首恶。逐一确审。分别情罪。应正法者。一面具题。一面即行正法。以警奸徒。此案起事之初。安宁即行拏犯发审。匪党立时四散。不过一时喧闹。较之从前山西万泉安邑之事。爱必达办理失宜。以致酿成大案者。相去迳庭。安宁并无办理不善之处。无庸交部议处。朕为治一秉至公。法纪所在不容假借。奸民敢于肆横。则其咎在民而不在官。初非严于百姓。而宽于安宁也。

35○谕、军机大臣等、苏州刁民聚众鬨闹一案。现又据安宁奏称、四月二十八日。街巷贴有无名揭帖。肆口相诋。并抄录揭帖附奏。内有吉甫如来天有眼。禄山不去地无皮之语。所谓吉甫者、盖指尹继善而言。尹继善、现在常州秋审。刁民既望其来。即著尹继善、前往苏州。一面弹压地方。务令宁怗。一面会同安宁。查办此案。必当同心协力。秉公执法。速行归结。毋得沽名邀誉。违国家之宪典。博刁徒之感诵。况尹继善前于陛辞之时。朕曾以此严切诫谕。令其痛改积习。伊身为大臣。若以此等有关国体之事。犹复依违观望。纵恶长奸。卸其责于安宁。以为与已无涉。朕耳目所及。自有照察。不特刁徒。不可幸免。即伊之首领、恐亦难保也。且安宁于此事。原无不是之处。尹继善、倘怀挟私心。邀取虚誉。则皆成伊一人之罪过矣。再据尹继善奏称、苏州米价日贵。朕闻得安宁。于上年冬月。曾传谕城内绅士。劝其减价出粜。绅士畏惧。将所贮粮食。悉行私卖以致栈米所存无几。价值因而逾昂。此处尹继善、又不可因此旨。而为安宁回护。是否有此情形。一并查明。据实奏闻。寻奏、奸民聚众一案。臣奉旨后、即赴苏会同安宁。秉公严办。作速归结。至安宁传谕绅士平粜。原有其事。但谓因此致绅士畏惧。将粮食私卖。栈米无存。则系传言之过报闻。

36○辛丑。谕军机大臣等、江苏刁民。聚众阻粜。近有数案。其中青浦县朱家角镇一案。尹继善、安宁、译行义、俱经奏闻。吴江县盛泽镇一案。尹继善奏闻。而安宁未奏。吴江县徐方等咆哮县堂一案。译行义具奏。而尹继善、安宁、尚未奏到。伊等同属封疆大吏。于地方事务。当权其轻重。如事属寻常。可以即行完结。原不必请旨定夺。如事关重大。自当据实奏闻。但督抚等、同在地方数百里内。何以陈奏参差若此。为民司牧。凡事当绸缪于事先。豫为布置。勿令群情汹涌。倘有奸匪倡谋。即应早折其萌芽。勿令纵恣。设或事起仓猝。又当善为弹压。勿令蔓延。方足以靖刁风而戢众志。今江苏一省。因米价昂贵。而奸民遏粜滋事之案。不一而足。如苏郡顾尧年之自縳以煽惑众心。其尤著者。将来辗转效尤。何所底止。此数案现在作何办理。地方曾否宁怗。督抚大吏。当妥协经理。方不负简任封疆之意。非徒以一奏了事。遂谓可谢已责也。可传谕尹继善、安宁、谭行义、令其善体此意。并将此数案情节轻重。及现在如何办理之处。具摺奏闻。寻据尹继善、安宁、会奏、苏州顾尧年一案。已经发落。青浦朱家角镇一案。审明踏沈米船。拆毁行面。并勒令罢市抗官。系秦补、王圣金、为首。应立即杖毙。为从者分别充徒枷责。吴江县盛泽镇一案。审明刁民万友臣等、借口出洋。鸣锣诱众。踏沈米船。该县差役往拘。各犯反欲殴差。但尚无辱官闹署、及罢市等事。应照抢夺律拟徒。将首犯万友臣、先行枷责。为从者分别发落。至吴江县咆哮县堂一案。查明实系讹传。并无其事。得旨、览奏俱悉。应时刻以惩奸安良存心。而办理毋存欲宽欲严之念则得矣。又据谭行义奏、吴江县咆哮县堂一案。原不应即行渎奏。因顾尧年一案。游手之民。目无功令。不可不急求惩治。故一并叙入。致与督抚陈奏参差。报闻。　　

37○丁卯。谕军机大臣等、据安宁奏称、苏酬府城顾尧年等鬨闹一案。遵照谕旨。将首犯顾尧年等三犯。立毙杖下。其青浦县朱家角地方罢市一案。亦照此办理。将为首秦补等二犯杖毙等语。刁民聚众抗官。恣为不法立毙杖下。毫无足惜。但在起事之初。群情汹涌。或众犯不服拘拏。强梁鬨闹则杖毙一二人。可以挫其凶悍之气。使早为解散。至既经拏获究审。自应按律定拟。若加以杖毙。必有议其法外用刑、草菅人命者。转不足服众心而惩凶暴。朕因近日聚众之案甚多。特命刑部定议。照陕甘刁民聚众之例。立即正法。安宁办理此二案。尚未接到部议。是以遵寄信谕旨。将顾尧年等杖毙。其秦补等二犯。亦行杖毙。未免轻率。致滋谤议。嗣后办理此等案件。拏获到案后。应照新定之例。立置重典方足以示儆。至为从充徒之犯。易致脱逃。且恐多事。京城积匪。为害地方者。有永远枷号各城门示众之例。此二案从犯内。如陆高枣子、坏枣子等。私立此等名字。必系无赖匪棍。皆应永远枷号。以儆凶顽。其盛泽镇遏粜鬨闹、吴江县咆哮县堂、二案。办理又属有意从宽。恐愚民不知感恩。转谓官长为所挟制。不敢深究。是以严于前而宽于后。因此益长刁悍。更不可为训。可传谕安宁、令其遇事留心斟酌。妥协办理。不必有意从严。亦不可有意从宽。务期绥靖地方。和辑众志。以副委任。

******
38○谕军机大臣等。乾隆十三年八月内。安宁具奏、通州如皋交界之白蒲镇。奸棍吴伟度等、纠众遏粜抢当。其首犯吴伟度、自知情罪重大。缉拏严紧。潜逃回家。自缢身死一案。朕当即降旨。此等奸棍。刁诡百出。兼之家道颇裕。必将百计求生。其自缢之处。虽云对众验看。难保其必无假捏身尸。或用术诈死。暗通吏仵人等。扶同指认之弊。谕令接任巡抚。再行留心查验。嗣后该抚雅尔哈善奏称、提到保总顾起元、与受吴伟度诈害之沈彬如、刘仁荣、孙本立等。佥供吴伟度缢死。相验之时。经该县传唤。当场认明。实系该犯身尸年貌。委无虚假。并称保总人等。不无贿通情弊。其受害之沈彬如等、俱恨不能明正典刑。岂肯容其漏网。似非捏饰。旋将案内附和首从人犯李皮猴儿等、分别斩决监候题结。朕细思此案。始终可疑。吴伟度平日既系奸棍。自非庸懦惧罪者可比。且重罪亦不过死而已。甫经查拏。何至遽行自尽。且既得回家。何难远扬匿迹。今所凭者身尸。而身尸真伪。又惟凭之保总、及沈彬如等之供认。沈彬如等、初虽受害。又安知不转受吴伟度之贿嘱。故为朦混。又或素畏凶锋。明知其伪。不敢质证。抑或迫于原验之地方官、及吏仵人等。不得不迎合附和。有此种种情节。则沈彬如之供认。岂得信为确据。今此案已经归结。正可密访实情。然一交地方官。必致风声传播。著传谕吉庆、图拉、令其将吴伟度果否身死之处。有无诈伪脱逃。藏匿踪迹。抑或另有情节。众人舆论若何。密行查察。不必作官事承办。惟务得实在情形。或从沈彬如、刘仁荣、孙本立、三人。探取确信。自可得底里。一一据实详悉奏闻。寻奏、密查吴伟度、实系自缢身死。并无诈伪。得旨。览。

39○谕军机大臣等。吴伟度、纠众遏粜抢当一案。吴伟度于事发后自缢。伊身家颇裕。恐不无假捏。从前曾降旨询问。虽经该抚覆称缢死属实。然该抚不过凭信保总、及被告人等。供称认明。并未实心体访。近有广东省袁安煜之子、捏报身死。该督抚查获人犯。及所隐匿赃私。将具详之知府题参。可见诪张为幻。无所不有。吴伟度一犯。著黄廷桂、雅尔哈善、再行确访。有无虚捏。不得仅以行文取结。潦草了事。　

40○又谕。朕阅江苏省秋审招册。该抚原拟缓决。经九卿改拟情实者六案。内如王品调奸雇主侄女。复纠众抢婚。刁恶已极。既伤风化。且关名分。必不可不行正法。又如胡连、吴佩元、皮大成、三犯。乃吴伟度纠众案内附和遏粜抢当首恶。李皮猴儿、虽经伏法。而此等助乱逞凶余犯。不处以立决。已属宽典。今至秋后处决。实为法所不宥。他如凤林、致死胡全。则系蓄意谋害。从无不勾。至周富、则致死胞兄。张锁、周英智、则俱致死缌麻服兄。皆服制伦常所系。而该抚概以缓决定拟。此外尚有可矜改缓决者四犯。夫刑名为制治之要务。而秋审尤明法敕罚之大典。岂可任意徇纵。雅尔哈善、姑息邀名之习。屡加训谕。看来毫未悛改。著传旨严行申饬。如仍若罔闻知。必从重处分。以儆废弛。

41○谕军机大臣等。乾隆十三年八月内。安宁具奏、通州如皋交界之白蒲镇。奸棍吴伟度等、纠众遏粜抢当。其首犯吴伟度、自知情罪重大。缉拏严紧。潜逃回家。自缢身死一案。朕当即降旨。此等奸棍。刁诡百出。兼之家道颇裕。必将百计求生。其自缢之处。虽云对众验看。难保其必无假捏身尸。或用术诈死。暗通吏仵人等。扶同指认之弊。谕令接任巡抚。再行留心查验。嗣后该抚雅尔哈善奏称、提到保总顾起元、与受吴伟度诈害之沈彬如、刘仁荣、孙本立等。佥供吴伟度缢死。相验之时。经该县传唤。当场认明。实系该犯身尸年貌。委无虚假。并称保总人等。不无贿通情弊。其受害之沈彬如等、俱恨不能明正典刑。岂肯容其漏网。似非捏饰。旋将案内附和首从人犯李皮猴儿等、分别斩决监候题结。朕细思此案。始终可疑。吴伟度平日既系奸棍。自非庸懦惧罪者可比。且重罪亦不过死而已。甫经查拏。何至遽行自尽。且既得回家。何难远扬匿迹。今所凭者身尸。而身尸真伪。又惟凭之保总、及沈彬如等之供认。沈彬如等、初虽受害。又安知不转受吴伟度之贿嘱。故为朦混。又或素畏凶锋。明知其伪。不敢质证。抑或迫于原验之地方官、及吏仵人等。不得不迎合附和。有此种种情节。则沈彬如之供认。岂得信为确据。今此案已经归结。正可密访实情。然一交地方官。必致风声传播。著传谕吉庆、图拉、令其将吴伟度果否身死之处。有无诈伪脱逃。藏匿踪迹。抑或另有情节。众人舆论若何。密行查察。不必作官事承办。惟务得实在情形。或从沈彬如、刘仁荣、孙本立、三人。探取确信。自可得底里。一一据实详悉奏闻。寻奏、密查吴伟度、实系自缢身死。并无诈伪。得旨。览。

42○江西巡抚舒辂奏。据峡江县具禀。该县示期开粜。五月十五月日。有刘贤士等。倡议平粜碾米。须用市斗。向管仓人告求。经监生袁太卫劝阻。该犯等以袁太卫不恤人艰。即向其家分抢稻谷衣饰等物。经县拏获。又临川县具禀。五月十六日。有李近能、饶玉英。及随同之王绍俚等十余人。向监生余飞龙家。特物当谷。余飞龙答以无谷可当。即各进室量谷二三桶不等而散。又上顿渡地方。于五月十九日演戏。匪类洪褒俚。见有载糯船泊河干。辄称米谷出境。倡言拦阻。随率同万佑俚等七八人上船。各抢米数斗而逸。其余强买不合。辄行抢去各案。按律止于杖徒。然偶因粮贵藉端。此风断不容长。内峡江县一案较重。臣即提省亲讯。当各重责枷号。并将律例详悉开导晓谕。现俱宁帖畏服。得旨。甚好。执法办理。以靖刁风。　　

43○两江总督尹继善奏春初连得雨雪。麦田可望丰收。现在米价虽较去冬略昂。而市粮并不缺乏。其上年被灾地方。商贩罕通。粮价最贵之处。麦收以来。必须接济者。随时体察民情。先行减价平粜。近因米贵地方。如江宁、通州、等处。有向富户强借扒抢者。已饬严拏重处、以遏刁风。得旨、去岁江南虽有偏灾。较浙省若何。而亦有扒抢之事。此必奸民鼓惑众听。应严处以靖闾阎。览奏似有将就了事之意。甚不可也。何以重处。据实奏闻。

44○又奏、昆山县自八月二十以后。虫伤颇重。二十六日。乡众赴县报灾。不知该县许治、先已公出只疑在署。不肯受理。拥入暖阁。掀翻书案。嗣知该县实不在署。始一鬨而散。臣提各犯研审。将刘二、邬六、立予杖毙。余分别枷杖发落。得旨、所办尚属过宽。何以警刁风耶

45○庚戌。谕军机大臣等、据普福等奏称、下江被灾各属。内昆山县。有愚民告灾。哄挤宅门之事。泰州、阜宁。亦有要挟求赈者。至通属之金沙场。有无知妇女。因米贵求赈。该大使王弼。不即出堂晓谕。以致拥入衙署。经汛兵拏获。始行解散等语。州县偶遇偏灾。果其抚恤得宜。民情自必安怗。若使办理不善。以致百姓哄闹。即应将该州县严参。如现在已经散赈。并无官吏侵蚀情弊。而刁民乘机聚众。要挟生衅。则当痛惩以儆刁风。盖要挟不已。必致抢劫。良善为之不宁。地方因以滋事。该督抚等、正不得稍为容隐。启姑息养奸之渐。乃庄有恭惟昆山一案。前曾奏闻。而金沙场、及泰州、阜宁、等属闹赈之处。尹继善、庄有恭、均未入告。伊等所司何事。著传旨申饬。　　

46○谕、前据尹继善、高晋奏、宿松县流丏数十人。执有器械抢夺伤人。将纵匿之典史等参革。并派委员弁。追至楚省。现经蕲州官役。将流丏河连等拏获监禁。嗣据硕色、庄有恭奏到、则流丏百余人。自江入楚。携带刀斧。攫物拒捕。格伤居民。先后拏获九十四名口。讯系江南颍州人民。因本籍荒歉。出外求乞各等语。朕遇各省偶有偏灾。不惜帑金多方赈恤。惟恐一夫失所。自朕二十三年以来。常如一日。此中外臣民所共知共见者。上年豫省被灾。地方大吏遵朕谕旨。竭力抚绥。其流出本境者。又酌量资遣回籍。俾各安本业。颍州虽属被灾。业已加恩给赈。若该地方官散赈得宜。何致百姓逃荒然果系良民。亦自然守贫安分。重去其乡。即就食他处亦无私携器械。纠约多人。沿途抢窃拒捕格斗之理。则非因饥乞食。不得已而流离转徙者可知。此等莠民。若不严加惩治。必致所至骚扰。酿成事端。所谓涓涓不塞。将成江河也。而该地方各官。既不能使赈恤之恩遍及。俾百姓不致逃荒。而于玩法莠民。又畏葸徘徊。甚有以驱出本境为了事者。牧民之道。固如是耶。现在楚省拏获之何连等。巳交该督抚严审从重定拟。其江省颍州。及经过各州县。并著该督抚查明。逐一参处。其无知之人。未必不谓此等流民。可以不必深治。殊不思姑息此数十无赖之徒。而使地方良懦皆受其累。此所关于风俗人心者甚大。且执仗抢劫之盗。孰皆有身家而不乏食之人乎。翦除稂莠。正所以培护嘉禾也。可将此通行晓谕知之。　　

******
47○谕军机大臣等、据闵鹗元奏、合肥县民人夏瑶江等、因该县撮城镇地方。客贩驮米下船。邀众拦阻。巡检汪立诚、前往弹压。夏瑶江殴伤弓兵。经县役拏获。旋被夏惟凡等夺去。复赶去汪巡检寓所。殴及巡检额颅手指。逼写字据。现已拏获夏惟凡等三犯。即星驰前往查拏审办等语。地方偶遇偏灾。即切谕地方官照例抚恤。妥协查办。勿使失所。若刁民藉端生事。则必尽法处治。至各处商贩流通。例禁遏籴。乃夏瑶江等、辄敢拦阻米贩。及巡检前往弹压。并敢殴伤弓兵。实属目无法纪。至首犯夏瑶江被获。夏惟凡等、复敢纠众抢夺。并赶至巡检寓所。肆行殴辱。逼写字样。不法已极。不可不多办数人。大示惩创。若仅照常题奏。部核拟转。致刁悍得稽显戮。无以示儆。著传谕闵鹗元、务将此案要犯。迅速严缉就获。勿使一人漏网。严讯本案为首起意、及夺犯殴官。同恶相济各要犯。拟以斩决。一面奏闻。一面于该处、即行正法示众。其听纠助恶之人。并当拟以死罪。随行而不加功者。亦应问拟远遣。庶奸民触目警心。稍知畏法。闵鹗元、断不可稍存姑息。曲为开脱　　

48○丙子。谕军机大臣等、前因合肥县民夏瑶江等阻截米贩。拒捕伤差。及夏惟凡夺犯殴官一案。情罪甚为可恶。随谕令闵鹗元、上紧严缉务护。讯明案情。从重多办数人。以示惩儆。嗣据闵鹗元、将拏获夏惟凡等十一名。分别斩绞发遣。定拟具奏。惟夏瑶江一犯。尚未就获。本日据李奉尧奏、于蒙城途次闻报。即驰往督拏。并派委员弁。协同营县、严密购缉。已将案内首夥各犯拏获十一名。惟夏瑶江一犯未获等语。夏瑶江、纠众拦截米贩。拒伤弓兵。实属目无法纪。为此案起意要犯。必当尽法惩治。断不可任其久稽显戮。何以至今尚未弋获。著再传谕闵鹗元、迅速严饬所属。实力购缉。并专派明干大员。上紧督办。务将该犯立时擒获。审明从重定拟。毋使远扬漏网

49乾隆四十四年。己亥。三月。乙酉朔。谕军机大臣曰、郝硕等奏、乐安县民妇二十余人。击鼓闹堂。并有奸民二百余人拥至。掷石伤官。抢去衣皿等因一案。情节甚为可恶。丐妇先行。奸徒踵至。以乞借钱米为名。甚至殴官闹署。断非事起邂逅。必有主使之人。不可不彻底根究。重示创惩。自应将现获各犯。严讯起意纠众。及同恶相济之犯。多办数人。庶足以戢刁风而肃法纪。据奏、提讯已获之董员仔。供系因丐妇、先向伊亲戚索讨钱米。诡言县官现在施给。以冀遣去。董员仔复随丐妇到县。亲自观看。因该县诘问。该犯惧拏。即掷石吓禁等语。是董员仔之罪。已无可逭。但所供是否实情。此外或尚有主谋要犯。均当严切讯究。以成信谳。至董员仔、如系平民。滋事不法。已干重戾。若系生监、及有职衔之人。则其罪更重。该抚尤须严讯。分别办理。至所称把总到署。拏获一人。当被抢去。足见把总、必一无能之人。且奸民必系纠聚而来。岂得饰为偶然凑集。今该抚仅获犯二十一人。不过十分之一。乃率据董员仔供词、称此外皆观看之人。并未随同打闹等语。深染外省化大事为小事之恶习。希冀从轻完结。甚属非是。郝硕、著传旨严行申饬。并著该抚悉心严究。务得此案切实原委。即将未获各犯。上紧缉获严讯。勿使漏网。并即审明起意主使者。实系何人。同恶相济者。共有几人。其抛掷砖石。击伤县官。及打毁暖阁宅门。抢毁衣皿等事。实系在场动手者。共若干人。各按情节。拟以重罪。将决不待时者。一面办理。一面奏闻。庶足稍示炯戒。断不可意存姑息。致遗养痈之患。此旨著由五百里传谕知之。仍将如何查办情形。先行由驿覆奏。寻奏、此案先获犯二十一人。续获十五人。自投到六人。审无生监职衔人在内。但殴官毁署。情罪重大。除将各犯核拟。另摺具奏。即遵旨将决不待时者。一面办理。一面奏闻。至获犯被抢之把总朱秉智。请革职治罪。得旨、览　　

50○谕大学士等曰、闻福建百姓、聚集数千、在泉州所属地方、抢夺食物、奔入山中。提督蓝理、三路率兵进巢□刀。一路兵少为折挫。如果有所获、蓝理必早已题报矣。此事督抚提督等、俱未奏闻。将军祖良璧、虽大略奏闻、亦不明白。朕乃得之传闻者。其贼盗各处所贴揭帖、朕亦得之。揭帖内、称皇上以我等阖省老幼、如同赤子恩养、屡次蠲免钱粮。又截漕由海运而至、欲令赈济乏食之民。阖省老幼子女、无不感激欢跃。但地方官负皇上之恩、不曾施及百姓。故我等穷民、窘于衣食、不得已而为此。若各处富户、不将屯积米石粜卖、我等必抢夺等语。去年朕一闻福建饥荒、即命截漕三十万石赈济。差去大臣、及地方官、以三十万石太多、十五万石即足。因止存留十五万石。想此米俱散给兵丁、未必散给百姓。所以无甚禆益。若果截留三十万石米运去、民食充足、于地方必大有禆益也。伊等原非贼盗、因年岁歉收乏食、不得已行之耳。若即出官兵征巢□刀、未免又生一事。朕意遣部院大臣、侍卫、往行招安、即可平服。如此、则人民不伤、亦不致有害地方。著问九卿詹事科道具奏。

51六月。己未朔。差户部左侍郎张世爵、一等侍卫巴亥、三等侍卫赖希等、前往福建招安泉州山寇。谕曰、此辈山寇、原系农民。今一旦为寇、田亩无人耕种、必至荒芜。如此、则米价益贵、无有生路矣。彼若来降、仍可耕田度日。将伊等不行治罪之处、使之通晓。为首一二人、须加惩治。尔等到地方、可将朕谕上□日、尽行书出、大张告示、明白晓谕。

52○福建陆路提督蓝理摺奏、福建所属永春、德化、二县交界地方、有盗首陈五显等、逼勒愚民二千余人入夥抢夺百姓、拒敌官兵臣令参将尚之＜⿰王晋＞、统领官兵往缉、两次遇敌、杀贼八十余名。中伤脱逃者、不记其数、盗党张辰、王富、苏标、俱已投到。其附近贼巢村民、仍不废耕织、照常安业。惟陈五显脱逃、俟拏获正法。得上□日、督抚提镇等平时不能抚恤百姓、训练兵丁。及有事、又不能相机速行巢□刀抚。纵容盗贼滋蔓、骚扰地方、肆行抢夺。且迟延日久、不将其事奏闻。乃称百姓不废耕织、照常安业。夫强盗窃盗多至三四十人百姓尚畏惧逃避。况数千民人、为盗抢夺。岂得谓百姓不废耕织、安居乐业乎。此系伊等掩饰已过、希图卸罪巧行诳奏著该部严察议奏。

******
53○谕内阁。凡各省地方。有缺米、或米价昂贵者。必系其地、上年荒歉所致。今岁杨文乾、奏广东米贵。驻防兵丁、有不许巡抚减粜之事。宜兆熊、毛文铨、又奏福建缺米有土棍抢米之事。此二省、上年俱奏称丰收。并未云荒歉也。且据黄国材称、福建积谷。见有一百六十余万石。而毛文铨乃奏请于江西采买米石。朕已降特上□日、令江西运米十五万石、往福建平粜。然黄国材谓福建有米。而毛文铨则求米于邻省。观此、则当日两人之交代。种种不清可知矣。满保、黄国材、在福建多年。诸事善于掩盖弥缝。或毛文铨为其所愚耳。至福建广东二省。地处极边。米谷应作何贮备。著九卿会议具奏。寻议。福建地处海滨。福兴泉漳四府。人多田少。皆仰给台湾之米。自严禁奸商贩米出境之后。民食常苦不足。雍正二年。奉上□日饬发台湾仓谷、每年碾米五万石。运赴泉漳平粜。今请再动正项钱粮、运米十万石。存贮边海地方。至台湾商贩。仍许至福泉等府贸易。其米船出入海口设禁巡防。应令该督抚另行详议。至广东、近经总督孔毓珣以潮州谷少、不足碾米给兵。惠州谷多、又不能出陈易新。请拨惠州府仓谷平粜。将价银解交潮州府买谷存贮。实裒多益寡之良法。应令该督抚将通省仓谷。照此斟酌。令其多寡得宜。以储民食。再、粤西梧桂二府。与广东接壤。产米甚多。先经巡抚汪漋奏称、桂林等四府所有捐谷粜三价值。不必转籴还仓。请将银解部。经户部议准在案。应将此谷价。仍买谷石。运交广东分贮州县。亦足补益仓储。从之

54○福建陆路提督武进升奏报。南平县奸民。抑勒官府开仓平粜。聚众罢市。现在严缉各犯。得旨。所奏俱悉。其为首奸民。必不可使漏网也。　　

55○闽浙总督那苏图奏报雨水情形。并拏获抢米奸徒。现在各属宁静。得旨。欣慰览之。又拨十万漕粮接济。可速出告示。以慰民心。　　

56○又谕、常安近来办事。颇觉粉饰外观。而不留心民瘼。被水一事。已降旨询问。今朕闻浙江西安地方缺雨。六月二十日。该县知县董宗孔、正赴各乡查勘之际。有乡民多人。各将被旱禾苗。弃置县堂。人声嘈杂。近县市店。多有闭门。传闻罢市者。此事常安并未奏闻。尔等可寄信询问。或系该县办理不善。或系刁棍倡谋滋事。令其据实具奏。如刁民藐法妄行。则尤应严惩。而地方官或以罢市为讳。则更不可也。寻奏、六月二十日。西安知县董宗孔、查勘各处。乡民不知该县他出。遂将旱禾弃于堂上。非不行验看所致。至罢市之说。乃系人众讹传。实无此事。嗣以其中为首之人。未经查获惩治。不敢遽行陈奏等语。得旨。汝虽不言。朕岂不知。此等鄙见。改之戒之。　　

57○丁亥。谕大学士等、今年浙江所属被水之州县颇多。常安具摺奏报时。朕恐其不无掩饰。屡次朱批、切切训谕。今闻严衢所属地方。有被水较重之处。而淳安县为尤甚。近城之水。竟长至二三丈。不独田庐禾稼受淹。即民人亦多伤损。且贫民乏食。竟有抢夺铺户食物。并强赊商米等事。常安俱未据实奏闻。止称间有一二愚民。强行借贷。其被水之民。已委员给赈一月口粮。看来常安之奏报灾伤。显有粉饰。其办理赈务。亦觉草率。可即传谕申饬之。令其加意抚绥。毋使小民失所。　　

58○又奏、浙省各属被灾后。有绍兴府属、上虞县奸民金为章等、哄诱贫民。肆行勒借富户谷米。该县遣役拘拏。负固不服。伏思此等奸民。断不容稍纵。致长刁风。当即严饬设法擒获。得旨。告之马尔泰、此事不可稍纵。将如何处分之处。摺奏以闻。　　

59○又奏、浙省绍兴府、民风每多好勇斗狠。喜习拳棒。据该府周范莲详称、上虞县地方、地棍金为章等、窝留胡尚公为教师。集多人学习拳棒。逞强借谷。意在鼓惑穷民。将为抢夺之举。现经陆续拏获到案。研讯定拟。得旨、亦应严究者也。

60○谕军机大臣等、顾琮所奏余姚县乡民硬籴挤闹角殴一案。该县仅拏获四五人。从轻枷责发落。顾琮虽称饬司查究。并未将滋事奸民。应如何严惩以儆刁风之处奏闻。殊属宽纵。此案著顾琮加意严切办理。毋得稍有姑息。至知县吴培源。虽题署在先。但适遇刁民鬨闹之时。不当遽令知县离任。益长愚民骄悍之习。又奏吴培源为人谨慎。而其所题遂安县缺。与余姚敦繁孰简。该员能否胜任。俱未奏明。著查明据实具奏。顾琮全不知事理轻重。且秉性执滞。惟欲以柔懦纵徇。行煦煦之仁。而不思察吏安民之道。安良必先除暴。容恶适足养奸。刁匪藉端生事。于地方深有关系。可传谕申饬之。　　

61○癸卯。谕福建厦门港仔尾地方。因今岁米价昂贵。刁民营兵等。欲照平粜官价、向米铺买米。乘机抢掳铺户米豆等物。水师提督张天骏、驻劄该处。并不据实陈奏。及经该督抚查拏匪犯。内有提标兵丁王赞等四名。现在究审定拟完结。张天骏以封疆大帅。不能约束标兵。目击刁匪抢夺情形。瞻徇不奏。著交部察议。以为漠视地方、军伍不饬者戒。寻议、张天骏、应照徇庇例、降三级调用。得旨、张天骏、著照部议所降之级。从宽留任。　　

62○又谕、据喀尔吉善奏称、浙江温州府乐清县贡生郑奇斌、存有余粟。族众向借不允。郑图南等、即硬将谷石挑去。乡愚即有效尤硬借富户谷石者。又据处州松阳县徐升、寄贮租谷。不肯出借。佃户孟季祥等、即自行开仓挑去。经该府县严拏枷责究追。仍令究明倡首之人。重治以罪等语。此等强借米谷之案。刁风断不可长。喀尔吉善、即行严拏惩治。并究倡首之人。亦只可如此办理。封疆大吏。遇地方事件。俱应权其轻重。如事属寻常。祗须照例完结。原不必请旨定夺。若事有关系。即应据实具奏。又不得因朕此旨。遇应奏之事。匿不上闻。此次喀尔吉善所奏乐清、松阳、二案。恐尚有粉饰之意。著令其查明据实具奏。再近来米价各处腾贵。而刁民聚集鬨闹。所在多有。即如苏州之顾尧年等、以喊求减价平粜。鼓众滋事。又吴江责浦等县属。阻籴抗官。种种不法。应行严处。以戢浇风。但各处米粮。何以俱称昂贵。当思致此之由。悉心调剂。务使价值持平。民心安怗。斯无负朕委任之意。可传谕喀尔吉善知之。　　

63○署浙江巡抚永贵奏。五月十六日。据永嘉县禀称。该县上年被灾。今麦复歉收。贫民咸思仰给官仓。因前赴籴官米。俱给米牌。令其赴厂查认。本月初一日。有妇女数百。赴县索牌。该县赴乡相验。随经该府、同营员赴县慰谕。查其中有民人数名唆使。即行责惩。并将妇女各给小票而散。该县旋署。一面添厂开粜。一面补给米牌一万四千余户。臣查该县平粜已久。此时何至补给。明系胥保欺朦遗漏。容俟委员查覆到日。核实酌办。又太平县禀称。原拨漕米、于三月十八日粜完后。连日扃门考试。适当市集。乡民赴县请粜。无知童穉。拥挤喧哗。业于二十四日开仓碾粜。臣因所禀含糊。当即批驳。并饬两司确查情形。将匿报故纵之地方官。先行严参。至前奏黄岩、瑞安、平阳、等县乡民。混向富户强借攫取各案。臣委护嘉湖道塔永宁前往。访出为首地棍。严拏重惩。随有自行还赃者。亦有赴县省自首者。虽皆无知穷民。要系土棍流丐。从中倡始。每县均已拏获数名。分别审究。牙行米铺闻风。每石即减价二三钱不等。并据温州镇札称。漕米均于本月十九二十等日。陆续运到。现在民情欣跃。地方宁谧。并无效尤滋事之处。报闻。　　

64○谕军机大臣等。朕闻杭州兵丁。因角口细故。与民人斗殴报复。抢夺铺户。竟至罢市。虽经该抚永贵奏明。旗民挟嫌行架数案。现在严饬究治。但此等殴抢鬨闹之案。于地方大有关系。且杭城省会重地。有将军巡抚弹压。何至兵民互殴。如果有罢市情形。则兵民中必有棍徒为之渠魁。理应严加惩创。著传谕永贵。令其据实查奏。实力整顿。不得稍存偏袒旗人之见。致失秉公办理之道。又闻衢州府属之常山县。米价稍昂。富民囤积米粮。道员郑基公言将来必致抢夺。奸民一闻此言。遂先抢夺一家。该道转以为不出所料等语。前据永贵查奏。惟温、台、处、三府所属。有因米价稍昂。以致抢夺数案。而衢属常山。未经奏及。由此观之。可见该省民风。不能安静守法。一遇米贵。辄生事端。而地方监司大员。亦并不知弹压禁戢之方矣。现已降旨楚省。拨米赴浙。自可陆续接济。著传谕永贵。务董率属员。一切平粜事宜。实心经理。晓谕穷黎。毋得借端滋衅。如有恃众不法。即行严查究惩。不可因循姑息。以长刁风。　　

65○浙江巡抚永贵奏。本年闰五月内。有金华府刁民方自新等。于初五日鬨闹公堂。挟制罢市一案。据该道府督同该县。陆续拏获人犯二十余名。内有生员四人。已据解到严审。又太平县乡民请粜鬨闹一案。亦访获滋事刁徒吴阿宗十余人。据府禀。讯系该县役明知故纵属实。不日亦可解至省。又前月二十五日。风闻处州府遂昌县。亦有刁民鬨闹塞署罢市之事。随委员前往查拏。据禀缉获叶和生等二十四名。内亦有生员二名。监生一名。究出起意聚众之武生毛严。一并拏获。解省未到。又金华府汤溪县。衢州府江山县。皆有鬨闹米厂之事。获有刁民刘三元。及武生郑一元等十数名。以上各案。虽情罪轻重不同。但开仓出粜。原为宁谧地方。如果道府牧令。实力奉行。何致劣衿奸棍。屡屡滋事。此等玩法刁徒。必应严惩。而办理不善之地方官。亦未便以恐长民刁。稍存姑息。现在人犯将次解到。臣当督同两司。审明定拟。并将畏无能之文武各员。一并查参。得旨。是。应严处以警刁风。　　

66○闽浙总督喀尔吉善等奏。浦城、江山、二县。为闽浙连界要地。江邑棚民。常年口食。取给附近各村。本月初间。据枫岭、浦城、二处文武禀报。渔梁九牧。通衢村落。日有江邑棚民。向富户勒买米谷。兼索酒食挑运而去。臣等查衢郡米贵已甚。江山县地当孔道。往来商贾。需食殷繁。以致各山场棚民。无米可买。远赴浦邑纷纷购籴。衢郡虽拨有省米一万石。仅可在城市分厂接济。廿八都一带。离县窎远。并无水路可通。若不设法调剂。恐异籍穷民。因而滋事。查浦城县仓贮谷七万余石。现饬拨出一万石。碾米平粜。以资各处棚民。并过往商贾人等需用。其粜出价银。除运费并厂用外。余解回浦邑。于秋后买补还仓。报闻。　　

67○壬寅。谕军机大臣等、喀尔吉善奏到、温、台、属县奸民。强抢米石。现委道府究明为首之人。用大枷枷号。遍游城乡两月。满日仍行收禁。按律从重定拟等语。此等强抢为首之犯。鼓惑乡愚。肆行不法。最为地方之害。必当示以重惩。方足禁遏刁风。即其罪不至死。亦不可拘泥常例。仅予枷号两月。应令永远枷号。俟一二年后。酌量省释。奸民庶知儆惕。大凡抢夺之案。多由富民居奇闭粜而起。地方官遇有灾伤。即当先期一面劝谕富民。出所有余。通融平粜。一面密为弹压保护。使两得其平。则奸民无可乘之机。地方自必宁静。迨抢夺己行。执法而绳其后。富者被劫。贫者受刑所伤实多。已无及矣。至事后办理。过严、则以求生迫急之灾黎罹于刑宪。实可悯恻。过宽、则强梁纵肆之徒。一呼百应。更虑酿成事端。该督抚办灾时、当一一豫向司道明示此意。使董率属员。善为体悉。方合机宜。现在青黄不接之时。尤当时时留心。将此谕喀尔吉善知之。　　

68○丁巳。广东巡抚杨文乾疏报。奸徒鼓众打抢米厂。殴伤官弁。喧闹公堂。内有旗标兵丁。请特差大臣审理。得上□日、原任广州将军李杕、已令来京。著兵部左侍郎塞楞额、驰驿速赴广州。会同署广州将军阿克敦、巡抚杨文乾审究　　

69○广东潮州镇总兵官武绳谟奏报。闽省台湾委员来潮借运仓谷。潮阳县民闭籴罢市。现经文武协同查拏审宄。得旨。已有旨谕王安国矣刁民因拨借台谷而罢市此风固不可长然亦汝等平时不能弹压地方和辑兵民之所致所致耳。以后当诸事留心。奋勉改过毋以窃禄苟安为得计也。将此旨令通省大员知了。

70○又谕军机大臣等。广东潮阳等县。今夏米价昂贵。曾经开仓平粜。后因五月初旬。遽行停止。愚民因而罢市。知县左兴、公干初回男妇拥挤县堂。恳求粜米。该县已许开仓。尚有不法之徒。拥入典史衙署。毁碎轿椅等物。保祝所奏如此。该督抚何以竟不奏闻。可传谕王安国。若果有司办理不善。咎固难辞。至于至姓罢市。闹入官署。此风断不可长。必应严加惩治。以儆刁风。不可少为宽纵。　　

71○谕军机大臣等。前因广东潮阳等县。办理平粜不善。百姓罢市。闹入官署。已属降谕旨令王安国查办。今又闻海阳县民人买谷赴潮。船由嘉应州河下。竟有地棍结党拦阻。不容放行。又广州油栏等门。藉称米行包揽米谷。卖贩外商。将铺面打碎。合朕前后所闻观之。在潮阳于停止平粜之日、遽将仓谷拨付闽省。民因之而罢市。嘉应则本处米价。每石卖一两五钱。海阳谷船路由河下。为棍徒拦阻数日、有司竟未尝一问。广州省会之地。复敢叠肆抢夺。地方大吏。所司何事。夫赈救荒歉。乃督抚应办之要务。况今岁粤东早稻。各处未获丰收。晚禾甫插。秋成尚需时日、若不预将应粜应恤之事。分别料理。则闾阎何所倚赖。势必滋生事端。且该省系黎猺杂处之区。夷商往来之地。小民因糊口无计。动辄聚众妄行。尤有关系。王安国系朕所特简。以左都御史管巡抚之人。伊自期许。亦以封疆为任。乃因马尔泰丁忧。庆复尚未到任。督抚印务。皆系王安国职掌。既不能担荷经理。又不据实奏闻。殊不副朕之委任。著伊明白回奏、寻据王安国覆奏、拨运闽谷。潮民阻挠罢市情形。及办理潮郡歉收之处。已经题奏、一摺。得旨。知道了。以后有关民瘼之事。切不可轻视也。　　

72○己未。谕军机大臣等。从前广东潮阳县停止平粜罢布一案。已降旨令王安国查办。今又闻得六月十七日、五仙门外、有好事之辈。捏称粤米被闽省商贩买运。米行射利擡价。传贴白帖。将聂姓酒米店打抢。十八日、复迁怒于隆顺行。纠众打毁。且在沿河地方。撤挤杂沓。乘机抢去米粮货物。又嘉应州地方。于六月初二三日、亦有刁民生事。观此情形。固属民风刁悍。亦是地方官料理不善所致。可传谕王安国。令其不时留心。毋得疎忽。

73○左都御史管广东巡抚王安国奏、办理嘉应州拦阻米船、及省城五仙门外打抢米行、二案情形。得旨。此等刁风。不可长也。宜严加处置。以警其余。　

74○贵州总督兼管巡抚事张广泗奏、毕节县乡民。索借米谷。以及铜仁县街民罢市缘由。得旨、所奏俱悉。此等刁风。近日颇炽。所应留心整饬者也。　　

75○谕军机大臣等。据达勒当阿奏。奉天牛庄地方。因上年歉收。米价渐贵。经章京伊图出示。不准米粮载往别城贩卖。百姓因此、拦阻过境粮草。后该章京伊图、忽又派兵将拦阻之车、护送出城。以致石匠王君弼等、在街鸣锣。欲将出城之车辆、仍复拦回。巡检洪魁、当闻信差拏。王君弼等諠闹无忌。将巡检并章京伊图住宅。一并堵塞。现在委员逐一查拏。严加弹压。俱各畏罪贴服等语。刁民抗官围宅。目无国宪。渐不可长。况奉天为根本重地。大关紧要。非他省可比。可传谕达勒当阿等、速行查审。严加究治。俾奸民知所畏惧。以惩刁风。至该章京巡检等、抚驭无方。自应参处。然当俟审结之后题参。今刁民尚未审明治罪。而先参该管官员。则刁民转以为得计。办理殊属失宜。可一并传谕达勒当阿等知之。　　

76○谕军机大臣等、据大同总兵官吕瀚奏、得胜口外镇宁所地方。有生员李曰英等。在理事通判衙门喧闹。先后拏解四人。交大同知府衙门审究等语。山西万泉、安邑、刁民甫经惩创。远近百姓。即有愚不逞之徒。亦当闻风歛迹。何得尚有喧闹官署之事。可谓愍不畏死。著传谕德沛、令其从重尽法严处。无得以其微而忽之。　　

77○又谕、据永常奏称、湖南湘乡县知县卓尔布。遵奉抚檄。平粜仓谷。有刁民周二朱姓等。意欲多买。率众搬石县门。喝令罢市。藩司周人骥等。委知府吕肃高前往。臣恐查办未周。即委岳常道淑宝。星赴该县。率同查办等语。此事在于六月初八日。时永常尚在黄州查审逆案。至十三日回署。接据该藩臬等禀报。即行奏闻。而范时绶近驻长沙。何以转未奏及。即云欲待查明情节。再行入告。然此等刁民聚众之事。独不宜一面查办、一面奏闻耶。看来范时绶近日所办事务。颇不如从前之勇往奋勉。即如今日镶黄旗汉军都统所奏。参革黄平州知州王琳。应追沉溺铅觔一案。据该抚以王琳患病未起。并无隐匿寄顿咨覆。王琳应追之项。既无可著追。自应押解回旗。交部照例治罪。何得任其托词迁延。以致悬案莫结。此等皆非实心办事之道。范时绶本属世受国恩。今新加擢用。不当如此。可一并传旨申饬。　　

78○又谕、据范时绶所奏、湘乡县刁民周二等、聚众抗官一案。尚属照例查办。不至草率。至所称知县卓尔布、激成事端。办理不善。现在会疏题参等语。尚未见其妥协。若因刁民滋事。将地方官即登白简。将来愚顽之徒。必且以此胁制官长。殊非整饬刁风之道。但既已具题。必已摘印。看来卓尔布、亦非称职之员。此后若遇此等案件。应于事后酌量改调。或再行参革。均未为晚。可传谕知之。　

79○又谕曰。和其衷奏查审合水县灾民鬨堂罢市一案及派往雅尔屯田兵丁事宜二摺虽已批示。仍著将和其衷原摺。寄舒赫德阅看如有应行办理之处即行查办　

80○陕西巡抚明山奏、据长武县知县禀报。该县里民。夥众百余入城。以告借耔种为词。将书役七家房屋拆毁。现已会同营员。获犯三十余名。臣当即驰抵该县。查勘被拆房屋属实。随将获犯逐一研究。惟武肖等十一名。系夥同滋事之犯。又据陆续供出姓名。续获三十五名。讯系尚景福起意指使。武肖首先纠约。胡良孝喊令拆房。但夥犯尚未拘齐。应俟全获后。从重究惩。至知县曹立基。都司赵廷栋。既不能查察于先。临时又不实力擒捉。均容另摺参奏。得旨、所办好。速行审拟定案。俟罪人正法后。再参官可也。不然。将启刁民挟制长官恶习　

81○谕军机大臣等、明山奏、尚景福等。纠众借粮。挟制县官一案。止将为首二犯。问拟斩决。其同谋纠众之武肖武应参。则仅拟绞候。且将为从之杜炳等六犯。比照被胁同行例。拟以枷杖完结。实属轻纵。已经刑部改拟。照议准行矣。此等聚众行凶之犯。目无法纪。其风断不可长。非多办数人。不足以示创惩。明山办理此案。未免意存姑息。著传旨申饬

82○丁亥。谕曰、明山奏长武县民尚景福、纠众借粮一案。知县曹立基、都司赵廷栋、昏惰无能。不即擒获要犯。任其当场兔脱。知州韩成基、既漫无觉察。又不督率查拏等语。曹立基、赵廷栋、俱著革职。韩成基、著交部严加议处。其曹立基短发草价。并失察书办需索各情节。著该抚一并严审定拟具奏

83○顺天府行乡饮酒礼。谕、据李侍尧等□□□□尔□奏、前署孝感县知县秦朴任内有县民刘务孝、刘金立、乌老么等。因上年歉收乏食。各携器皿。向本处村民。及伊等族姓。借贷粮食不遂。即将谷麦等物搬抢。旋有并未被抢之革生梅调元、虑及被累。伊子梅应奇、邀同杨维智、及各村居民刘成烈等。公立议单。派人防守。先捉获刘大么等四人。捆至僧寺拷问。逼令各报同夥姓名。即著多人。分途捉获张又咏等一十九人。梅调元父子起意。商同刘成烈等、于本年三月初十日。主使村民。将两次捉获之刘大么、张又咏等、二十三人。活埋于查家山地内。并将刘金立等房屋烧毁。经巡检袁学澄禀报。该署县秦朴、并不查拏。亦不通报。请旨革职严审等语。此事大奇。殊出情理之外。上年湖北省被旱成灾。朕轸念灾黎。叠经降旨。蠲赈兼施。该督抚等、于赈恤事宜。开销帑银至五百余万两。朕因该督等、查办尚属认真。曾经降旨。交部议叙。乃督抚以及布按不能实心督率各属妥协料理。俾灾氓均沾实惠。以致有贫民乏食。抢夺米粮之事。其被抢居民。理应呈报。官为办理。乃该处劣衿。竟敢纠众逞凶。活埋生命。至二十三人之多。似此凶残不法。何事不可为。乃该署县秦朴、经巡检禀报。既不严速查拏。并不通行详禀。有心讳匿。而该管道、府、及藩、臬、督、抚等。亦俱置若罔闻。竟同聋瞆。是该省吏治阘冗。废弛已极。此事较之直隶大名逆匪、纠众戕官一案。更为骇异。大名匪犯滋事。即经该督据实奏报查拏。尚不敢扶同朦隐。至此事则竟通同讳匿。置重案于不问。且此外又有李谷祥等、将堂兄李道亨等七命。一并捆埋。而梅调元于埋毙多命之后。虑及官司查究。辄令刘金立。捏造书写白布名单。内开七十五人。有同心竭力。誓同生死字样。并滴洒腞血。诬死者以歃血订盟之据。其居心更属狡险。如此凶徒。竟得漏网。地方大小官员。所司何事。此而不严加惩创。督抚等无所儆畏。因循怠玩。其流弊伊于何底。收何以整官方而饬吏治耶。除湖北巡抚吴垣、侥幸已经病故外。特成额、在湖广总督任内。诸事废弛。屡经饬谕。令明白回奏。其咎尚轻。此事则更在情理之外。若再姑容。无所示警。况云贵系边疆重地。尤非湖广可比。特成额、著革职拏问。交刑部治罪。永庆、王廷燮、于此等重案。不行查办。亦难胜藩臬之任。俱著革职拏问。交刑部治罪。所有署孝感县事汉川县知县秦朴、著革职拏交刑部治罪。其该管道府。交李侍尧查明。系何人任内之事。一并革职拏交刑部治罪。巡检袁学澄。既经禀报。著送部引见。近年各省督抚。遇有交部议处降革之案。朕因一时乏人。多有从宽留任者。伊等习以为常。不知儆畏。此即水懦、为朕之咎。此案不得不严加整顿矣。大名滋事一案。首犯段文经、徐克展、迄今未获。山东省两次越狱要犯。尚有八名未经就获。刘峨、明兴、俱应照部议革任。河南戕官一案。正犯亦尚未获。但念该督等、现在督率各属。设法查拏。未便遽易生手。刘峨、毕沅、明兴、江兰等。现经部议、革任、革职、降调之处。俱著暂行留任。俟将来各犯有无拏获定案完结时。再降谕旨。所有云贵总督员缺。仍著富纲调补。富纲前经奏准来京陛见。八月初九日。自滇起程。计此时自已行至河南、附近直隶一带。接奉此旨。著即速兼程来京。候朕将地方应行整顿事件。面加训谕。再行速回云南本任。常青著即补授闽浙总督。此次惩创之后。各省督抚。务宜各知戒惧。实心实力。整顿地方。毋负委任至意。勿谓恩眷可以长恃。留任可以屡邀也。将此通谕知之。

84○癸卯。谕曰、朕爱养黎元。勤求民瘼。各省偶遇地方偏灾。一经禀报。即降旨蠲赈兼施。并屡谕该督抚、实心实力。督率各属。妥协办理。不惜千百万帑金。务俾灾黎均沾实惠。此朕五十余年如一日。亦天下臣民所共见共闻者。上年湖北荒歉。已发五百万帑金赈恤。若地方官办理得宜。何至复有贫民乏食。抢夺粮食之事。乃刘金立等、因借贷不遂。辄将谷麦搬抢。而劣衿梅调元父子。竟敢纠众逞凶。活埋多命。此必该督、抚、司、道。并不认真查办。一任贪官污吏。浮冒侵渔。以致朕恩不得下逮闾阎。乃有饥民乏食。抢夺滋事。及酿成重案之后。大小各员。恐从此究出弊端。遂尔通同讳匿。联为一气。吏治如此。实出情理之外。试思活埋三十人。俱经起出尸身。尚有殴缚伤痕。及闷蒸血晕。证据确凿。是岂李侍尧等所能捏造者。而籍隶湖北之御史等。并无一人奏及。科道为朝廷耳目之官。各省闾阎疾苦。及官吏侵贪。讳匿命盗各事。理应据实直陈。方为不负言职。今湖北省、竟有此不法重案。本省舆论。本省之官、必有风闻。该员等家信。乡亲中。岂抚言及。而得诿为不知、可乎。若该科道等、能将此事据实纠□□□□尔□。朕必深为嘉奖。断无回护总督特成额之理。乃缄默不言。而苐摭拾浮词。毛举细故。如曹锡宝□□□□尔□奏和珅家人全儿一事。以下贱奴仆。委办崇文门税务。藉沾余润。有数十间住屋。于国计民生。有何关系。即现在查抄特成额家产。其家人黄永等名下。俱有房屋赀财典当。价值累万。该御史又何以置之不问耶所有未能□□□□尔□奏、湖北抢掠活埋人命二案之隶籍该省。前任给事中梁景阳、御史许兆椿。著交部议处。其余各省。有无似此重大案件而地方官讳匿不办者。著军机大臣。传询各科道。令其据实直陈。朕必严加惩治。倘各科道。因朕有此旨。遂心存挟制本省督抚。致令地方诸事掣肘。亦难逃朕洞鉴。一经查出。亦必重治其罪。将此通谕知之。　　

85○又谕、御史陶澍奏、湖南山田旱歉一摺。据称该省澧州慈利桃源安化及宝永所属、岁旱歉收、沅陵泸溪麻阳等处尤甚、米价腾踊、谷多家不肯零粜、沿江无赖游民、阻守米船抢夺等语。地方偶遇歉收。全赖商贩流通。俾小民得资口食。若囤积遏粜。甚至乘机攘夺。殊干例禁。著该抚即饬各该地方官查明。出示晓谕积谷殷户毋许居奇。严禁匪徒阻遏米贩。如有抢夺情事。立拏重惩。又据该御史奏、沅陵县大油山金矿、有聚众偷挖之事、安化等处铁矿深曲、窝藏盗窃等语。开采矿厂。易滋事端。并著该抚转饬该属。即将大油山偷挖金矿匪徒。设法遣散。仍将该矿永行封禁。其各处应采铁矿。不时弹压稽查。毋致藏奸滋事。　　