1○甲午。蒋家峪男妇聚集二百余人。号称善友。利民堡参将王守志乘机搜掠遂致激变。宣大巡按张民骏以其事闻鞫实。守志伏诛。　　

2○又谕兵部、朕思各处土寇、本皆吾民。或为饥寒所迫。或为贪酷官吏所驱。年来屡经扑巢□刀。荡平无期。皆因管兵将领、纵令所部。杀良冒功。因而利其妇女。贪其财帛。真贼未必巢□刀杀。良民先受荼毒。朕甚痛之。嗣后各该督抚所属境内、有贼寇依山伏莽、啸聚焚劫者、即广侦密探。责令领兵官星驰相机巢□刀抚。勿令滋蔓。其附近贼巢居民、不得借搜捕为名。一概杀抢。至从贼营逃出难民难妇、及真贼革心投顺、即与讯明安置完聚。不许仍前杀掳。如有零星贼党、窜伏村落者、责成道将有司、设法掩捕。不得轻动大兵。使玉石俱焚。倘被人首告为贼者、该地方官须详审实情。勿听仇扳株累。近闻地方官一经首告、未辨真假。辄纵差役先行。乘机抄掠。甚属可恶。以后若有此等事、本官一体连坐。各督抚务严饬。各该道将等官、实力遵行。称朕除寇安民至意。如地方官仍蹈故辙、纵贼害良、著该督抚指名参奏。治以重罪。如该督抚徇情隐庇、经部臣参奏、定行一并治罪。

3○谕大学士等曰、吴尔泰、自主事优升郎中、差往福建审理时、朕曾以所审事件、明白训谕。吴尔泰至彼、妄滋事端。将众知府尽令解任、州县各官、概取供状。声言夹讯巡抚、恣意吓诈。以致福建百姓、惊惶罢市数日。违朕谕上□日而行。此等之人、不加惩治、则后之奉差审理事务者、罔知儆戒矣。吴尔泰、著革去郎中、发往黑龙江效力　　

4○差往广东巢□刀抚猺人都统嵩祝副都统达尔占侍郎傅继祖奏请训上□日上谕曰、猺人所居之山通连广东广西湖广三省林木丛密山势崇峻向来恃此险僻顽梗不驯近复突出抢夺村民杀害官兵今差尔等至彼务体朕好生至意不必遽行征巢□刀先晓示招抚如其不悛再行巢□刀灭尔等驰驿前去须约束官兵毋得骚扰居民并将猺人山寨形势三省官兵进征之路及立营之处、绘图呈览朕揣猺人受抚之事、五月内必成如猺人归顺查出杀害官兵之为首者正法余俱宽宥　　

5○广西提督张朝午疏参新太营参将王启云、擅自领兵、与猺人交战殊属轻躁请敕部议处。上谕大学士等曰、朕观王启云、不惟无罪且似有功。猺人劫掠村庄围绕州署知州晓谕不解、参将有防守地方之责、若以起衅是惧、设执缚有司、劫夺仓库、亦坐视不救、可乎。猺性凶顽、岂得任其恣行。昔年陕西番人擅过边界领兵官理谕不听、遂领标兵五百人、深入番地剿之。部议照例处分。朕从宽降级留任。今王启云情事略同、议处亦只降级罚俸而已寻兵部议覆、王启云因猺贼猖狂始行剿杀非轻躁动兵之例可比。且续经题明伤亡应无庸议从之

6○湖广提督赵坤奏报。沅州奸民谢禄正等、盘踞山谷为盗。遣兵缉拏。谢禄正尚未擒获。请将地方官议处。得上□日、不法匪类。藏匿山谷。盗窃为非。地方文武大吏、遣兵缉拏。预先若有调度。何难即时擒获。乃发兵千余名。而贼徒竟敢抗拒。贼首公然逃脱。则大吏全无布置。委用非人。而弁兵之怠玩可知矣。且此案起于康熙六十一年。此数年来。地方文武大吏。何故因循疎忽。纵盗养奸。并不早行缉捕。著加查询

7○刑部等衙门议奏。湖南辰溪县奸民谢录正、聚众伤官。持械拒敌。虽无陷城大逆。但负固八载。情罪重大。将谢录正、应凌迟处死。妻子给付功臣之家为奴。同谋拒敌之陈彬臣等、应斩立决。胁从附和之张如茂等、应发三姓等处地方、给披甲人等为奴。从之　　

8○庚戌。福建巡抚赵国麟奏言。台湾北路大甲西番不法。残害官兵。经台湾总兵官吕瑞麟、同台湾道倪象恺、带领兵壮。巢□刀抚兼行。已将胁从之朴仔篱等社、先后就抚。续有凤山县南路奸民。乘机聚众。杀伤官兵。经升任陆路提督王郡、亲率弁兵。巢□刀追解散。今南路奸匪、陆续拏获究审。现在严缉首犯吴福生到日。即可定案。其大甲西番土官。率领全社男妇老幼四百十九名。造册就抚。现在查讯实情。究出首凶定拟。仍于各庄紧要之处。设兵防护。所有南北两路安定情形。理应具奏。报闻　　

9○贵州总督张广泗等奏报、贵阳府属之定番州。所属姑卢寨。有苗头老排者。突于本年正月内。藉称有苗女阿埽。为方番司属谷粟寨民刘世昌等拐卖。索诈银两。掳去马匹。于二月内复率众往打。路经大树寨。即强拉牛只。杀死民人向云登。嗣经该州将首犯老排拏获。其子阿沙、不知畏惧。反以被获在官。敢于二月十九纠合数百人。潜至鸡场地方。绑掳汉民张具清、陈士林、杨君相、三人回巢。以为索换老排之计。又于二十四日。烧毁甲浪店房。掳劫财物。砍牛纠众。臣等以苗疆初定。不便加兵。即派精细弁役。前往晓谕。以罪犯止在老排父子。与众无涉。傥将阿沙擒献。尚可姑宽进剿。乃该苗冥顽不灵。复于三月初二日。攻犯羡塘场。肆行抢劫。种种狂悖。诚恐更滋蔓延。臣等随就近派拨标协各营官兵。二千五百名。定番、都匀、土兵。九百五十名。由明通关一路进发。不谓该逆苗于大兵既到之后。尚敢与副将马似龙、哈当德、对阵。当被官兵击退。复乘夜攻犯游击陈纶营盘。官兵奋勇。逆苗大创。兹据各将弁禀报。大兵于三月十二三等日。自定番分路前进。于十九日同抵该处。沿途汉夷各寨。俱各安堵。到后、随有小石板等十三寨。赴营投首。自称并未附逆。其附逆者。系大石板、下新、大树、石头、冗心花、江西、沟边、路口、八寨。该副将知府会商。若不先擒阿沙。其首从良顽。难以分别。嗣于二十五日。据定广协外委吴洪业、白纳司土官周钊、方番司土官方铣、将首犯阿沙以计擒获。随于二十六日。将老排所居之下新寨。阿沙所居之石头寨。并附逆之大树寨。冗心花寨。江西寨。俱经剿毁。所有余孽。悉窜入大石板寨。于二十九日。三路会兵齐攻。逆苗败窜入箐。当将逆巢焚毁。被掳汉民。俱已走回。各遣宁家。现在唯搜擒羽党。其为阿沙威胁者。尚可从宽。其从前附和老排。杀人劫牛。暨阿沙供出随同烧劫场市。掳民犯营。为首各犯。断不使一名漏网。再定广协副将哈当德。系原任贵州提督哈元生之子。丁忧员缺。请以带兵出力之都匀标右营游击陈纶接署。得旨。此事办理得宜。成功迅速。固为可嘉。然事起之时。即应奏闻。此虽非前年之苗。然亦苗也。其善后经久之规。终有未尽合宜、以致复有此事否耶。至陈纶已有旨补授定广副将矣。先是。贵州兵粮。岁于湖南常、沅、等府属仓谷内。碾米二万石拨运。定限于七月中旬。起运一半。八月初旬。全数运完。至是。湖广总督德沛、以定番生苗滋事。米价骤昂。将此顶兵粮。先期碾运。以资接济。得旨。如此办理。乃封疆大臣之度也。　　

10○刑部等衙门议覆。广西巡抚杨锡绂奏称。逆犯吴金银、主使杀官。拒伤官兵。应凌迟处死。杨老襄、手毙命官五员。逆恶已极。虽伏冥诛。仍应戮尸枭示。应如所请。从之。　　

11○贵州总督兼管巡抚张广泗、提督韩勋奏。威宁夷奴者厦等。聚党潜居。不服家主役使。并将归主各奴家口。锢禁不放。经官兵搜获夷奴。并将被禁家口。全行救出。现在严缉首犯。得旨。所奏俱悉。弁兵等相机成事。殊为可嘉。至未获之首犯。尤宜上紧缉捕也。　　

12○湖南巡抚杨锡绂奏、楚南民习刁顽。屡饬不悛。本年正月内。各属漕粮。在岳州交兑。巴陵县知县薛澍、恐以挤碰坏船湿米。谕令退让。内有长沙船户。将差役殴打。并恃众辱官。三月内、安乡县民。与武陵县民。争控洲地。安乡县知县张绰、前往踏勘丈量。武陵县民熊廷士等。即纠众将该县拥跌。并殴伤衙役。又花园汛巡检周元滋、因雇夫短价。牌头不肯转雇。差役催督。众铺户即关铺罢市。除周元滋业饬司查揭外。其余各犯。均应尽法究处。得旨、不三月而愚民之玩法者凡三见。则汝湖南之吏治可知。尚恬不以为怪。全无愧悔。则汝不但不能少胜广西。且不如在广西矣。朕甚自愧无知人之明也。　　

13○又奏、台州府属之临海县。民俗素称强悍。本年六月。雨泽偶愆。竟有屠户朱昭奇、用锁穿通项内皮肉。藉名为农取水。哄动城市。经该府将朱昭奇、押发临海县取供。随有夥党叶阿环、朱应鳌、朱昭林等。沿街喊嚷。强令罢市。观看多人拥挤。铺户等惟恐滋事。间有收闭铺面者。该犯等随又拥入府县衙门。挤塌门前照壁。经文武官查拏。始行散去。臣思海疆重地、动輙逞强。况台州地近福建。上年有杜渎场私枭拒捕一案。阅时未久。复有此不法之事。未便少宽。业饬拏究。至文武员弁、平时未能化导。临事又未能禁戢。亦当参处。以儆懈弛。得旨、知道了。此等事、固属官民皆有过失。然以警刁风为先。必当严治首犯。宽其随从。而徐以他事、处其办理不善之官吏。则得矣。然总而言之。汝督抚威令若行于平时。想亦不致屡屡有此事也。返躬尤为要务。与马尔泰共观之。

14○庚午。谕军机大臣等、湖广衡州府属之安仁县、刁民聚众鬨堂一事。从前未据杨锡绂奏报。今该抚将该县知县、具本题参。朕已照该抚所请。将易源革职。但此等挟众鬨堂之事。即将地方官参处。恐转启刁民目无官长。聚众生事之风。于地方深为未便。可传谕杨锡绂何未虑及耶。嗣后留心办理。寻据奏覆、臣以愚民聚众鬨堂。刁风固不可长。而州县办理不善。每致激成事端。是以饬拏首犯重处外。并将该县办理不善缘由。查明题参。今蒙恩旨优容训饬。臣嗣后遵谕详慎妥办。得旨、事事皆俟朕训。不知汝等所司何事也。　　

15○刑部议覆、浙江处州镇总兵苗国琮奏称、地方刁恶之徒。遇事生风。挟私鼓众。甚至塞署、罢市、抗粮、殴官。同城文武。畏其势焰。多隐忍不究。否则事定后。方敢查拏。首恶多致远扬。请嗣后凡遇前项不法等事。许令文武、即时带领兵壮。持械往捕。如若辈即能俯首服罪。不敢抗拒。则分别末减。以为畏法者劝。倘敢恃众不服。或呼噪抵格。许即麾兵壮。施放器械。照盗贼拒捕之条。杀死勿论等语。系为惩奸除恶起见。应如该镇所请行。惟持械往捕一节。查奸民执仗公行。原与盗贼无二。自难徒手擒拏。若止赤手群聚。随众呼号。尚与盗贼有间。果如该镇所奏、恐地方官办理不善。转致奸民望风潜逃。或混行擒拏。或局外良民。被拘不服。或带往兵壮。贪赏冒功。且一经施放器械。或将首恶捕格致死。案何由定。是则持械捕拏。必须相机而行。不得率意轻举。请嗣后、遇有奸民鼓众之事。如该犯等持有兵仗。而文武不带持械之兵壮擒拏。致令奸犯远扬。及聚众人犯、并未执有器具。而文武辄带兵壮。遽行杀伤。以致激成事端。俱按律分别究惩。从之。　　

16○又谕、福建布政使员缺。朕已降旨、令永宁前往署理。永宁即著在京起身赴任。不必前来请训。著在京总理事务王大臣传谕永宁、闽省民风。向未淳厚。如漳、泉、俗悍民刁。最称难治。前此彰化之赖石、戕害官长。近日上杭之罗日光、抗租拒捕。其他如长泰之相验抗官。南靖之争地械斗。种种不法。实多骄肆。各郡皆然。亟宜随时整顿。至于绅衿武断乡曲。遇事风生。如近日查办竿塘等岛。即遍贴告条。霸占渔利。此等弊俗。不可枚举。其台湾孤悬海外。闽粤流移。番民杂处。仇杀争竞。私载透漏等弊。俱宜实力革除。尽心化导。次第办理。俾士庶革薄从忠。渐成敦庞之俗。布政司有旬宣之责。所任綦重。应与督抚同心协力。善为经理。以挽颓风。庶无负朕简用之意。　　

17○丁丑。谕军机大臣等、据黄有才摺奏。海阳县乡农。因水漫土堤。擅拆民房。殴辱千总一案。业经该督抚等节次奏闻。一面查拏究拟。朕思潮郡逼近海疆。民风素悍。今因堤岸被冲。辄相率伐树毁房。甚至肆殴营弁。扯碎衣服。目无法纪。至此已极。著传谕该督抚等严行究审。分别首从。从重办理。固不得草率定案。致妄有干连。尤不得姑息养奸。致凶徒漏网。务期申明宪典。俾知惩创。以弭悍俗。以靖岩疆。

18○谕军机大臣等、广东海阳县乡农。因堤工水漫。聚众拆房殴官一案。经朕降旨、令该督抚等严行究审。分别首从。从重办理。今据该督陈大受等奏到。办理殊多姑息。如所奏该邑庵埠上游。拆毁铺房一节。该犯沈达老等、虽已鸣锣率众。酿成事端。然并无殴辱官长情事。摺内定拟。尚不至于过宽。至横砂下游之案。该犯等既经鸠聚横行。目无法纪。而千总陈雄、奉委查提。郑奏老等、即喝令动手。杨阿保等、随听从肆殴。凶恶至此已极。摺内乃称肇衅有因。与约会抗官者有间。一一为之比例迁就。似此意存宽贷。适使匪徒不知儆惕。因而轻蹈法网。怙恶养奸。非辟以止辟之义。且潮郡本属海疆。顽梗尤宜惩创。乃谓非山陕刁恶之辈、逼勒平民、抗官塞署可比。以今视之。山陕犹属内地。边海梗化之民。渐尤不可长。而陈大受尤不应如此存心也。除题本到日。已令驳回、令该督等妥拟具奏外。陈大受著饬行。　　

19○谕军机大臣等、喀尔吉善等奏、据提臣李有用札称、诸罗县知县徐德峻、亲往盐水港等处缉盗。被海丰庄民。鸣锣纠众。执械围逼。令该知县写立甘结。始得放回。又彰化县巡检张振勋。捕贼起赃。该处民人、执械抢犯一摺。喀尔吉善等所奏。仅据提臣札牍之词。于此二案起衅根由。并实在情形。尚未详悉。台湾海疆要地。番夷杂处。民风素称刁悍。今地方官员。亲拏贼盗。而奸民聚众。竟至拘围知县。勒写甘结。打伤差役。抢夺案犯。此等刁风。断不可长。若非痛加惩治。何以詟伏莠顽。乂安良善。著传谕喀尔吉善、陈宏谋、今其查审确实。从严办理。仍将实在情由。详悉速奏。　　

20○谕军机大臣等、喀尔吉善等奏、拏获海丰庄纠众抗官之吴典、及鹿仔港纠众抢犯之施笃、供出倡首之施天赐一名。现在勒捕务获后。饬属一并严审定拟。解省审明办理等语。台湾海疆要地。奸民聚众。围官抢犯。不法已极。若解赴省城正法。彼地无由而知。不足示儆。著于该道府审讯确实之后。即于该处地方正法。俾伊等目睹奸顽就戮。深知畏惧。方足以惩刁俗而挽颓风。将此传谕喀尔吉善等知之。

21○又谕曰、硕色等奏京山县县丞陈遵礼、因查拏人犯。被地棍吴昆南等聚众殴伤一案。已于摺内批谕矣。地棍聚众抢犯殴官。不法已极。楚省民风犷悍。渐不可长。务宜严速办理。以儆刁顽。著传谕硕色、张若震等、务将案内首从各犯。逐一按名拏获。迅行审结。并宜多处数人。不得但以张福西一犯。当其重罪。而余犯概从末减。且吴昆南、系此案罪首。其平日既称教唆词讼、演习拳棒。横行乡曲。则其畏罪自缢之处。恐尚未实。更宜严加查察。毋俾漏网。至审明之日。将应行正法各犯。一面具奏。一面即行正法。亦不必具题候覆。总之此等案件。全在查办迅速。庶刁顽之徒。知所畏惧。若旷日持久。乡曲愚民。必已渐忘其事。何以生其儆惕之心。而动色相戒耶。县丞陈遵礼、不畏强御。亲往擒拏。看来尚属勇往能事之人。亦宜加以鼓励。著该督抚、将该员平日居官如何之处。据实查奏。另降谕旨。寻奏、张福西已正法。吴昆南虽自缢。仍枭示。陈遵礼、居官勤勉。办事勇往。报闻。

22○谕曰、提督李勋奏、新宁县民刘周祜等、控告书役舞弊。经府发县锁禁。致街民散帖罢布一摺。此等投散匿名揭帖。纠众罢市。实属莠民刁悍之尤。为从来所仅见。非按律重惩。何以靖人心而肃法纪。第核摺内前后情节。刘周祜控告书役。其事即干连本县。为知府者。或亲提审究。或别委他县查讯。庶为秉公合理。乃该署府王锡蕃。仍发交本县办理。而该县李腾渊。因商议调处。甚将原告禁押。置其事于不问。则府之庇县。与县之庇役。固不问可知。其实无以折服众心。致起事端。是固地方官之不能辞咎者。向来外省抗官之案。虽事涉有司。应行参处。亦必首惩纠众之人。而于官员应得处分。不即汲汲究治。诚虑匪徒因此长奸。不可不防其渐也。今该府县等、既以心存袒护。而措置乖方。是先不能守其正已临民之本。又岂可与仅系稽查不力。弹压不严者。竟予一律论乎。使复持缓治之议。有意为之姑息。将穷檐冤抑。终无由上闻。覆盆尚可言耶。然小民畏官奉法。自属闾阎常分。果以困吏蠹而控之府。又何难以受府县之覆护摧折而上控督抚乎。岂得因一朝挟仇。胆敢醵金闭户。公然玩视王章。国家三尺具在。又岂能以一二有司之不职遽为刁顽曲贷哉。朕治官莅民。事无钜细。皆详悉权衡。折衷至当。不使稍有畸重畸轻之弊。此案所有投帖罢市各情节。著该督。抚。即行确究首从。按法定拟。其王锡蕃。李腾渊等、亦即查明参处。以昭平允。将此通谕中外知之

23○谕军机大臣等、图勒炳阿奏、清镇县刘天爵等、聚众抢犯一事。最为地方不法重大之案。该抚具摺。即应请交法司治罪。乃仅照寻常案牍。叙事入告。且将案内报迟逸犯之沈元龙。孟兴祖。不即严参拏问。祇附摺声明革职。则是平日罢软痼疾。依然竟未悛改。图勒炳阿、前此屡经获罪。经朕加恩。弃瑕欠录用。又自黔省调任湖南。事繁责重。更非前任可比。若仍委靡姑息。并不知感愧奋励。安望其能胜封疆之寄。恐自干罪谴。朕更不能为该抚曲贷矣。将此传谕知之

24○庚子。谕据舒赫德奏玉门县刁民纠众塞署一案该县知县张绳武。畏葸不敢出署都司韩云并不擒拏。转为讲说息事署靖逆营参将僧保闻知刁民鬨斗前往查勘仅止劝令各归并不拏究俱属庸懦无能请照溺职例均予革职署安西府知府额尔登布。行至中途闻事已寝息辄即回署亦属不合应交部严加议处等语。张绳武已于另案革职交部治罪。韩云僧保俱著革职额尔登布。著一并交部严加议处

25○谕军机大臣等、据巴延三奏、正月二十四日崖州官坊村黎人、纠集抱碟粪洗、只酉、湳办、只浩等村黎匪。持弓执刀。放火劫杀民人。署琼州府知府丁亭、已兼程前往督拏查究起衅根由。并抢劫情事并据琼州镇具禀派游击海庆带兵一百名先往督拏巴延三即起程速往。相机督办一面飞饬该镇。酌带弁兵。星急驰往会同妥办等语黎人敢于纠集人众抢掠村庄杀害民人实属不法即使该处村民。平时或有欺压黎人之事以致受侮不甘。亦当向地方官控告办理。何得擅自仇杀此等野性难驯之匪徒。不可不从严究办。著传谕巴延三督同文武员弁上紧搜捕并究出起意为首、及附从匪犯。逐一根究。如有窜匿五指山内者。务须搜查净尽。以示惩创。至该处地方官。倘有扰累黎人。或该处村民。平时欺压黎众。以致激成事端。该督亦须彻底根究。据实严参该处起衅滋事村民亦应一律严办。不可稍存袒护再该镇总兵瑺衡、遇有此等匪徒劫杀重案。即应亲往督捕。乃仅派游击海庆前往殊属怠玩著巴延三传旨严行申饬。将此旨由五百里发往。仍将现在查办情形。迅速具奏是日、驻跸法华村大营　　

26○又谕、据巴延三奏、亲身驰赴崖州。督办黎人抢劫村庄。杀伤民人一案。途次接据琼州府禀称、把总曾启位外委胡秀芳会同巡检黄彬查拏黎匪在红头坎地方被匪将黄巡检射伤身死现在雷琼镇总兵督带标兵一百名。于初八日前往弹压就近相机办理等语此案前据巴延三奏到。业经传谕该督上紧搜捕从严究办。以示惩创乃此次奏到之摺匪犯逞凶拒捕竟敢伤毙巡检其凶横不法尤非寻常抗拒可比。自应迅速剿捕该督既称擒获列命等七犯即应从此根究匪党严行擒捕区别首从。从重办理未便仅照寻常案件即多办数人俾知畏惧。亦不为过。至该镇瑺衡、前此并未亲往仅令游击带兵百名往捕业经传旨申饬。今虽绩带兵百名亲往但恐兵数尚少不足以资搜剿著巴延三、再行酌量如有应需就近续调弁兵之处。一面办理一面奏闻将此由六百里传谕知之。　　

27○丙申谕军机大臣等据巴延三等奏、三月初六日到琼州。接据该府等禀称于落牙岭内。搜获抱由村黎匪一名尖鼻仔即那若供出射伤巡检之正凶那岸。该州等即带兵捕获。并获那肯、那秤等犯但起意之那回尚未就获实在党恶人犯。尚无姓名现饬严审设法搜剿。至各处黎情俱极安静。为匪者不过数村。从前地方官所禀未免过于矜张等语。已于摺内批示矣黎匪敢于聚众抗拒杀伤巡检不法已极不可不痛加惩治。以儆凶顽。该督等摺内、称地方官所禀。过于矜张未免有化大为小。以图了事之意断不可稍存此念著传谕巴延三等、务即督同文武员弁。上紧查出党恶人犯姓名。逐一尽力搜捕遵照前旨。从重办理毋得稍存姑息之见。仍将办理情形迅速由驿覆奏

28○又谕、据福长安奏、接准雅德咨会、有泉州府盗犯林先和、经管汛千总陈景泰、于九月十五日。拏获解送。被夥盗林耀、林隐、林允得等。执持刀械。将犯抢夺。砍伤兵丁。并将千总及亲丁等、扭回禁锢。现在飞咨提督。并委臬司谭尚忠、星夜驰往。督同搜捕等语。本日又据王进泰奏、八月二十九日。有漳浦县民黄茂、拒捕枪伤兵役。经汀漳龙道姚棻、闻信往拏。该犯情急自焚身死一案。闽省漳泉一带。习俗素称犷悍。拒捕抗官。种种不法。最为可恶。提督李奉尧、驻劄泉州。接据营汛禀报。自应带兵新往。协同地方官。实力查拏方是。况九月内。有泉州府童生尤黄云、抗官哄堂一案。李奉尧、仅委员弹压。曾降旨申饬。乃不数日间。又有此等抗官伤差之案。该提督所司何事。至雅德身任巡抚。查办此等案件。是其专责。岂得以总督远在浙省。武备之事。非其专司。遂意存观望。此二案、著即交雅德、会同李奉尧、迅速亲身前往查拏。毋使一名漏网。获犯之后。从重定拟。即多办数名。亦不为过。著将此由六百里各谕令知之。　　

29○辛卯。谕军机大臣等、前据王进泰奏、闽省漳浦县民黄茂、拒捕枪伤兵役。经汀漳龙道姚棻、闻信往拏。该犯情急自焚身死一案。此等奸民。敢于拒捕伤兵。甚为可恶。皆由闽省武备废弛所致。摺内所称、该犯闻拏情急。自焚身死各情节。尚难凭信。该犯既敢伤兵。目无法纪。焉知不装点焚死情形。潜自逃脱。希图漏网。著传谕雅德、亲自前往该犯住处。详悉查勘。取有焚死切实证据。所有该犯之弟黄壬、黄目、子黄满湿、今就获否。当严缉务获究审确情。定拟速奏。倘凶犯黄茂、并未焚死。该抚稍存将就了事之见。将来别经发觉。惟该抚是问。恐不能当此重戾也。将此由六百里加紧。传谕雅德、并谕富勒浑知之。

30○谕军机大臣等、福建泉州府林耀等、夺犯伤差一案。先后拏获林耀等二十八犯。已据该抚审明。定拟具奏。交部核覆。按律治罪。但此案。林先和、系行劫盗首。实为通案渠魁。至今犹未就获。林允得、林文、林买等、均系紧要案犯。亦复在逃。不可不严行搜缉。务获正法。以警凶顽。泉州系沿海地方。恐该犯等因内地搜捕甚紧。逸入洋面。或转至台湾等处。及浙江宁波定海一带。俱未可定。著传谕富勒浑、雅德、严饬所属文武。实力搜缉。毋使远扬漏网。至江西、广东、皆与福建接壤毗连。恐该犯窜匿邻省。并著传谕郝硕、尚安、一体饬属搜拏务获。毋得视为海捕具文。获犯之后。即迅速审办。从重定拟。将此由六百里谕令知之。　　

31○谕军机大臣等、据毕沅奏。查明开封、归德、卫辉、怀庆等府属。俱临河滨。并多水塘滩地。间段生有蚂蚱。现饬地方官尽力捉捕。渐见稀少、等语。看来此时尚未捕灭尽净。已于摺内批示矣。蝗孽为害禾稼。民食攸关。今□山戊不□豫省雨泽调匀。似不应有。或因去年亢旱日久。郁积而生。现在秋禾正当收割。关系非小。著传谕毕沅、再行查明生蝗各属。现在曾否扑净。于秋禾有无妨碍。其尚未净尽处所。务即严饬员弁。遵照向来捕蝗成法。迅速扑除。务期一律净尽。并将地下蝻子。设法刨挖。以免明春复生。方为妥善。本日毕沅奏、审明伊阳县奸民拒捕戕官。将起意谋害之常二等七犯。照谋叛律。分别斩决凌迟一摺。已批交三法司核拟具奏矣。其未获之秦国栋、系此案要犯。情罪最为可恶。并案内在逃未获之咎余犯。著该督饬委员弁。分路追拏。务期即行全获。毋令稍稽显戮。又细阅摺内刘廷玉、系刘大毛之父。本应缘坐。因临时畏惧。未经在场助势。仅拟于遣伊犁为奴。未为平允。向来缘坐人犯。从不以卑幼之罪。波及尊属。今刘廷玉、先已听从常安邦、纠约入夥。不过以临事畏惧。躲避未经同行。与不知情缘坐者。情节较重。何得以并未在场助势。稍为宽从。所有刘廷玉一犯。著传谕刑部堂官。仍按照缘坐律定拟。至衙役家人。虽据供、见势凶横。受伤逃避。但目睹本官受伤。不思抵死救护。辄敢四散窜逸。情殊可恶。将来毕沅缉获审明定拟具奏时。亦应照兵不顾将。临阵先逃。从重问拟。以示惩创。　　

32○谕军机大臣等、据任承恩奏、漳州所属。南靖县狮头山。与龙溪、平和、两县连界。有匪徒陈荐等、纠夥聚集山中。屡出行劫伤人。随委镇、道、亲率兵役。上山拏获贼匪二十余名。搜获器械多件。又游击马应璧等、在平和县琯溪地方。拏获首犯陈荐等七名。连日又搜获贼匪欧敢等十余名。现在严究确情。录供、连犯解省审办等语。所办好。已于摺内批示矣。漳泉一带。民俗素称刁悍。今匪犯陈荐等、竟敢纠集夥党。藏匿山中。且有藔洞器械。屡次行劫伤人。出没无定。其行踪诡秘。恐有蓄谋为匪、聚众不法之事。非寻常劫盗可比。现在首夥各犯。已拏获多人。著传谕常青等、即提集各犯。严切审讯。究明聚众滋事、实在情节。从严办理。尽法惩治。并将在逃未获各犯。速饬文武员弁。上紧查拏。按名弋获。毋使稍留余孽。以儆刁悍而靖地方。将此由五百里各谕令知之。仍将现在审办情形。迅速由驿覆奏。　

33○谕军机大臣等、漳泉一带。民俗刁悍。匪犯陈荐等、行踪诡秘、必有蓄谋为匪、聚众不法之事。非寻常劫盗可比。此案已拏获首夥四十余犯。监禁候质。若因案犯供吐赃证不实。辗转行查。稽延时日。恐致别滋事端。著传谕常青等、即速提犯严审。将聚众不法各情节。究讯明确。一面定拟具奏。一面先请王命。即将首要各犯正法。毋稍延缓稽诛。仍查明在逃未获各犯。速饬文武员弁。上紧查拏。按名弋获归案审办。

34○又谕、滇省威远厅所属猓黑。纠抢拒捕。该镇道等办理不善。著勒保、即速同珠隆阿、驰回滇省。相机妥办。并将湖南军营前调滇兵。酌量彻带二三千名。以资弹压。将此谕令知之。　　

35○辛亥。谕军机大臣等、昨据冯光熊等奏、青溪县有聚众戕官之案。此等教匪。仓猝纠合。人数谅属无多。易于办理该县王懋德。系属汉员。未察虚实。冒昧前往致被戕害。现在花连布带兵往捕。伊系本省提督且久历戎行。而冯光熊又调拨附近兵勇。亲往查办。想无难克期扑灭。但必须将戕官之犯严拏务获。详悉问明。从重办理。方足以儆凶顽而伸国宪。将此谕令知之。　　

36○庚辰。谕军机大臣等、景安奏、镇筸黑苗纠众数千。将三角岩等处营卡攻破。苗性本多反覆。此次抢割民田。不过欲图掠食。现在剿捕教匪吃紧之际。不值因此兴兵。姜晟、王柄、此时惟当饬令苗弁。自行晓谕解散。将为首苗匪缚献。其事即可完竣。傥怙恶不悛。姜晟、王柄、亦惟当督率官兵。于要隘分布。慑以军威。不使四出滋扰。俟川省剿办完竣。再酌移胜兵搜剿。不可轻率举动。又致激成事端。将此传谕知之。　　