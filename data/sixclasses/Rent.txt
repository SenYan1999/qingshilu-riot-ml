1○署江苏巡抚陈大受奏、靖江县团民徐永详等。携带摘尽棉花枝干。纠众赴县争禀。藉词报荒。希幸减租。又崇明县亦有刁佃。因知县调办武闱。遂夥党挟制该县县丞出示减租。当即饬拏审究。得旨。所见甚正。刁风不可长也。　　

2○又奏、崇明被灾地方。多有土棍捏灾为名。结党鼓众。不许还租。刁风实不可长。现在切实严拏。得旨。是。告之新督臣。令其速催务获可也。　　

3○命督抚训饬刁风。谕、据福建提督武进升摺奏、汀州府上杭县。因蠲免钱粮。乡民欲将所纳业户田租。四六均分。有土棍罗日光、罗日照等。聚众械殴业主。及至地方官弁。拨差兵役拘摄。复敢聚众拒捕等语。朕普免天下钱粮。原期损上益下。与民休息。至佃户应交业主田租。惟令地方官劝谕有田之家。听其酌减。以敦任恤之谊。初未尝限以分数。使之宽减。即如朕之蠲租赐复。出自特恩。非民间所能自主。田户之与业主。其减与不减。应听业主酌量。即功令亦难绳以定程也。岂有任佃户自减额数。抗不交租之理。且轻徭薄赋。原以培养善良。使之常享乐利。庶习尚日渐淳庞。若莠民顽梗不驯。转恃上恩、以逞其凶恶。此乃国法之所难宥。断不可稍存宽纵者。从前御史等条奏、民风渐骄。不宜任其日炽。朕尚以此言为太过。今闽省刁民。聚党抗拒。而近日高斌、亦奏报江南宿迁奸徒。欲报全灾。希图普赈。挟制罢市一事。可知民气日骄。洵属不诬。朕乃蹈所谓莫知其子之恶矣。罗日光等、借减租起衅。逞凶不法。此风渐不可长。著严拏从重究处。以儆刁顽。毋得疎纵。至于各省民情。固不无愚悍之处。亦缘各督抚谓朕保赤惠鲜。止知奉行德意。遂不觉渐流为姑息。不知父母无不爱之子。而于子之贤者。自必恩勤抚育。若不肖之子。又须重加惩创。岂容任其骄纵。以长奸恶。应令各该督抚、统率地方有司。留心化导。在淳良者、自应勤于抚字。如不逞之徒。必有以戢其桀骜之气。则旌淑别慝。而稂莠悉除。风俗自可转移。是父母斯民。者之责也。并令各该督抚、遵奉此旨。通行出示晓谕知之。　　

4○谕军机大臣等、前据福建提督武进升摺奏、上杭县因蠲免钱粮。乡民欲将业户田租、四六均分。土棍罗日光等、聚众械殴业主。及地方官弁、拨差兵役拘摄。复敢聚众拒捕等语。朕已降旨通行晓谕。今武进升又奏称、乡民俱投结自首。不敢附和为匪。已经解散。首犯自必就擒。地方业经安帖等语。此案未见周学健奏闻。尔等可传谕询问之。令其将实在情形。详细具奏。至乡民抗官拒捕。刁风亦不可长。今虽解散。其为首重犯。毋得姑息完事。必当严处以警刁风。可一并传谕知之。寻奏覆、此案首犯林大乔、于该县擒获罗日育等后。即惊逃潜匿。经该府下乡。剀切开导。令各安生业。遵例交租。并亲赴林大乔住所查察。该犯知难脱漏。自出投首。现在民情俱皆宁帖。至罗日光等、亦经陆续访获审明。从重究拟。至于抑勒随行之乡众。已经畏法改悔。似宜从宽办理。报闻。

5○戊戌。训大臣实心行政。谕曰、致治兴化。必本于诚。凡为大臣者。能事事克殚其实。则易俗移风。自骎骎于上理。朕常以实心实政、训谕臣工。而诸臣仍多尚虚浮。少实际。内犹较可。外则尤甚。朕亦自愧率先之未能也。即如督抚为全省表率。凡文武官弁。皆奉其指示。若惟事虚文。则属员相率效尤。其于国计民生。有何裨益。朕看近来督抚。其心思智虑。多用于簿书考成。其实在政事。所以仰答乎上、而敷布于下者。往往不以为要务。不过沿袭旧文。为粉饰润色之具而已。如川陕总督庆复、荐举游击冯天锡、本内所开事实。有朔望宣讲圣谕广训。开导士卒咸知大义。守法奉公等语。夫国家整理戎政。以将略材武为尚。必能训练技勇。和辑兵民。始可登之荐牍。以储干城之选。若以武途出身之冯天锡。而谓其能讲明文义。阐发万言之精蕴。其谁欺乎。此不过向来荐本中套语。填写成文。然庆复则不应亦如是也。又如广西巡抚鄂昌、乃大学士鄂尔泰之亲侄。竟于请祀名宦疏内、称为甫申周召、稷契夔龙、服教畏威、行所无事等语。在大学士鄂尔泰、为宣力之大臣。朕加恩令入祀京师之贤良祠。并伊久任之云南。亦已展祀。酬庸之典已备。可以传之不朽矣。至于广西一省。有之不足加荣。无之亦不为缺。而论其实、则鄂尔泰当日本系云贵总督。后暂兼粤西者。不过一时弹压苗疆。岂必有殊勋惠绩。沦洽人心。足以媲美召棠。远轶郇雨也。而鄂昌本内称颂之词。有古贤臣所不克当。而非圣人不能者。若鄂尔泰有知。必以为溢美。而不安于心。料此亦不出于鄂昌之笔。皆伊之属员。欲结欢于上司。竭力称扬。不知其立言之过。鄂昌即据以入告。亦谓此系本章。自然照常批发。未必经朕全览耳。不知朕日理万几。于诸臣章奏。及一切庶务。无一事不经心。亦无一字不过目。岂有丝纶重务。而偶有疎忽者乎。鄂昌、初加恩复用之人。宜事事勉力。而亦视进奏本章、为奉行故事。即此可见各督抚中、似此存心者不少。是平日之董率属吏。训迪闾阎。此以虚求。彼以虚应。又安望其去伪以存诚。化民而善俗乎。是以福建上杭刁佃。因蠲免正赋。自定田租。与业主四六均分。抗不交纳。遂敢聚众拒捕。而江南宿迁。奸徒闹赈。挟制罢市。习俗浮嚣。民风骄肆。地方官平素不能化导可知。此皆由虚饰成习。未尝以至诚感人所致也。朕因见诸臣多蹈此习。指其一二。当知自愧。继自今。其各崇实黜浮。俾诚心相浃。而吏治民风。进而日上。是所望于督抚诸臣也。　

6○谕军机大臣等据喀尔吉善奏拏获平和等县逆匪蔡荣祖等谋为不轨。现在严审定拟一案。其查办迅速甚合机宜。至滨海岩疆。民风向称刁悍似此聚众滋事之案。原不能保其必无但须及时擿发奸伏。不致滋蔓为害即见其能留心地方。实力整顿。所有该督请旨交部查议之处。已著加恩宽免。仍交部议叙矣。案内现获首从各犯。及供出有名逆党务宜速为审究上紧搜捕。一切从严办理。不可稍存姑息。此等不逞之徒。即多戮数人。亦何足惜耶。其署知府奇灵阿、知县许齐卓、虽于审讯时。将冯珩一犯。叠夹致毙。但此等重案。自当严行夹讯。且首逆已获。而冯珩同谋情节。亦俱明确。无可究质。但恐其伪死耳。仍应详查戮尸。该署府等将来不必再行查参。再海澄公黄仕简。尚属安静谨饬之人。家人收租。亦属常事。此不过匪党藉口。托词。若因此查询。恐长顽佃抗。欠刁风。竟置不问可也。著一并传谕喀尔吉善知之。　

7○谕军机大臣等、据施廷专奏、崇明县刁佃抗租。烧毁草房。经该县、及营弁等、查拏。有乡民聚众拒捕。殴伤差役兵丁先后拏获茆六胡子等犯。咨明督抚办理等语。刁民藉词抗租。已干严禁。乃于官弁查拏时。辄敢夥聚多人。执持竹篙拒捕。殴伤兵役。尤属凶顽不法。尹继善、陈宏谋、何以均未奏到。著传谕该督抚、将案内拒捕各犯严行究治。以惩刁风。毋得稍存姑息。　

8○庚子。谕、江省崇明县刁佃姚八等抗租。烧毁业户草房。并拒伤兵役一案。前据施廷专奏到。已降旨交该督抚等、严行究治。以儆刁风。今阅陈宏谋摺内情节。未免有听任州县官、掩饰回护之意。地处边海。鲜知礼法。既有扯毁县丞轿衣、并竿戳守备马匹之事。人言藉藉。而该州县尚称未闻守备县丞说及。是其有意徇隐。情弊显然。即当严行参处。而陈宏谋亦但以殊难凭信。含糊其词。岂整饬地方者所宜出此。试思此案、如果并无殴官情事。则前此施廷专、何以入奏。且陈宏谋亦何自而闻之乎。此种匿饰陋习。断不可长。摺内虽会同尹继善。看来不过循例会衔。未必出于尹继善之意。此案著尹继善、会同该抚、仍遵前旨严行查办。毋得稍存姑息。其讳饰之州县官。著查明严参议处。陈宏谋、著一并交部察议。　

9○谕军机大臣等、崇明县顽佃抗租一案。先据施廷专、王进泰、前后摺奏。情节相同。及陈宏谋奏到摺内。将该佃等抗官之处、含糊其词。知其必有听信州县官讳饰回护情事。当经传谕确查。并将该抚交部察议。今据尹继善摺奏、顽佃扯破县丞轿围。及竿戳守备马匹。一一确凿。且将守备县丞参奏。则前此陈宏谋所奏。谓非有心迁就。意在从轻完结可乎。崇明为边海之区。遇有生事不法之徒。为大吏者。理应实力整顿。以挽浇风。此案已降旨交尹继善、会同该抚、逐一严审定拟。毋得稍存宽纵。其讳饰之州县官。亦即查明指参。至守备曹文元、县丞冯绍立、二员。临时畏葸不前。复将情节讳匿。亦应一并讯明参处。可将此传谕陈宏谋、并谕尹继善知之。尹继善原摺。著抄寄陈宏谋、令其阅看。朕之处分。并非冤彼也。

10○又谕、据明德题参、云州知州陈衍一本。所办未免过当。马元功。以佃田掯不完租。被业主控告。乃恃老咆哮公堂。治以枷号之罪。原所应得。惟该州用猪肠钉枷。不过未协政体。不为大愆。若以本管官。因此小疵。竟罹褫职。则刁顽转视为得计。牧民之官。其保以为政。陈衍。著免其革职。改为罚俸一年。以示平允　　

11○谕军机大臣等、昌平州佃户单二等、拴缚吏目金彭年等一案。已经军机大臣等审拟正法。并分别照例完结矣。金彭年。身为职官。当单二等逞凶拴缚时。何竟心存畏惧。甚且作揖内求。不堪已极。此时若即以本案斥革。恐长刁民顽悍之风。但似此懦怯无能之员。亦不可复令供职。著交杨廷璋等。另行酌量办理。除就近传交裘曰修等外。将此传谕知之。　　

12○谕军机大臣等、据熊学鹏奏、雒容县獞人易法权、聚众敛钱。抗租不交一案。似有汉奸从中播弄。究出汉奸张若鹏、做状包告。暗中主持各情节。现在严审从重办理等语。所办甚是。獞人情性愚蛮。易于摇惑。若汉奸从中耸骗。往往酿成事端。今张若鹏等、敢于逞讼把持。致獞人逞凶不法。情罪甚为可恶。自应严行惩治。以儆奸徒。著传谕熊学鹏、即速审明。从重定拟具奏。其地方官、如有偏袒不公。任意延缓情节。一并查明严行参处。

13○谕、前据钟音等奏、永嘉县佃民胡挺三、纠众抗租拒捕一案。温州镇总兵孟兆熊、正值在洋巡察。闻信即亲至该地方。协力督拏。将本案首夥各犯。先后报获等语。孟兆熊、办理此案。尚属迅速妥协。著传谕钟音、即檄知该镇、令其来京陛见。并著于通省各镇协内。遴委妥员。前往署理。　　　

14○又谕、据刘峨奏称、宗室瑚克升阿、前往宝坻县收取地租。将庄头王昭锡打伤等因一案。著交留京办事王大臣、审明定拟具奏外。从前因旗人前往庄屯取租。庄头等不肯给与。曾经降旨传谕。毋庸在该地方官处控告。著在户部具呈。官为催办。旗人告假前往庄屯取租。因有定限。庄头等借此抗租不与。若在该地方控告。令其代为催办。该地方官及胥役人等。往往护庇民人。并不妥协办理。如此等滋生事端。不惟不能得租。反致逾限获罪。著传谕宗人府、并八旗满洲、蒙古、汉军、都统。嗣后如有宗室旗人收取地租。庄头民人等抗租不与者。毋庸在该地方官处控告。即在户部呈明。自必秉公催办。于旗人大有裨益。将此再行通谕知之。　　

15○又谕、据李绶参奏。署竹溪县知县张其章、因武生陈梦陇、包揽教唆。审讯时又恃衿咆哮。将该生杖责致毙。请将张其章革职一摺。细核此案情节。陈梦陇、名列胶庠。理应安分守法。乃因同族陈能申、佃种赵云开山地。主使陈能申抗欠不完。及赵云开赴县具控。恃衿挺身具诉。又因李元吉、欠方秀万公文。该生代作词稿。教唆方秀万告状。牵控行户。经该署县拘提审讯。竟敢倚恃生员。咆哮不服。种种恣肆。似此包揽教唆滋事抗欠之劣生。本有应得之罪。与寻常滥刑毙命者不同。惟该署县、不俟通详褫革。遽行杖责。其咎实在于此。然亦不过交部议处。止于降留。尚可不至革职。倘该署县于经手仓库事件。或有亏那情弊。自当参革审拟。李绶原摺。著暂行存记。著传谕特成额、李绶、查明。据实奏到后。再行交部核办。　　

16○谕军机大臣曰、管理绵亿阿哥府中事务德保奏、据护卫正柱呈称、前因通州庄头韩三元呈报、亲丁盗典旗地五顷余亩。正柱前往通州。查收地亩。业经佃户等、指对过地一顷余亩。将认票收存。后因州役传唤佃户刘三、指交地亩。刘三并未在家。无人指对。即有民人刘七、带领多人。到正柱寓所。殴伤庄头。并所收旗地认呈。一并抢去等语。旗下护卫等官。出外收租查地。或藉端滋事。固所不免。而奸滑佃户。霸占旗地。又复抗违殴闹。亦属事之所有。此案该佃户等、若既将旗地盗典。而于该护卫前往清查时复藏匿不出。率众殴抢。此等刁风。断不可长。著传谕刘峨、即行查明此案。是否系该护卫藉端生事。抑实系佃户等抗违殴抢之处。秉公查办。据实具奏。并将该知州、因何迟延不办。一并查明究处。刘峨不可因系德保所奏。略有偏向。　　

17○谕军机大臣曰、护卫正柱、呈控佃户盗典旗地、抗违殴抢一案。此事总由德保办理不善所致德保身为尚书又系都统。兼总管内务府大臣其所属司员甚多。阿哥府中、此等查收地亩取租事件。何不于所属之内务府等司员中酌派一人。前往清查。乃派该府护卫等官、出京查办。此等护卫、本系见小易于滋事之人。以致藉端扰累。德保系管理阿哥府中事务之人。何以并无分晓若此。著传旨申饬。嗣后业经分家之阿哥府中事务。如京外地亩租息等事。著管理阿哥等府中事务之大臣、俱于所属内务府等司员内。酌派一员前往。毋庸派护卫等官。以免滋扰。除就近谕知阿哥等、将此传谕德保、金简、伊龄阿知之。　

18○谕军机大臣等、据刘峨奏、酌定江广粮船。分别全拨卸贮一摺。内称于拜摺后。即起身回署等语。前据该督覆奏、绵亿之护卫正柱、呈控佃户霸占殴闹一案。两造各执一词。是此案尚未完结。该督现在天津。距通州不远。于酌筹漕粮事竣后。即应顺赴通州。将此案确实审办具奏。乃该督遽由天津回省。并未亲往该处查办。刘峨之意。不过因事关旗地。护卫系绵亿府中之人。若将护卫所控情节审虚。恐有碍绵亿府中。若以佃户等抗租殴抢为实。则于地方官未便。又不免心存袒护。是以因循不办不知朕办理庶务。一秉至公虚实惟求其是。断无袒护皇孙之意。况此事孰是孰非。一经研究。无难立辨。刘峨祇须秉公审办。如系护卫藉端滋事。即将护卫照例惩治。若佃户等果有霸占殴闹情节。亦即将佃户等按例办理。以儆刁风。方为正办。乃刘峨身为总督。于此等事件。竟至畏首畏尾。疑难不决。并不即时办结。为大臣者。不应若此。刘峨、著传旨申饬。仍著将此案即行秉公讯明。定拟具奏。毋得再事因循也。

19○谕军机大臣等、据刘峨覆奏、查办护卫正柱、呈控佃户霸占殴闹一案。因刘七在逃。必须缉获到案。始可定拟。现饬属严拏候审。并于初九日驰赴通州等语。刘七系案内要犯。乃逃逸后尚未拏获。此案岂将悬宕不办。看来刘峨查办此事。不免畏首畏尾。难以定谳。著传谕该督、即将案内各犯、及通州知州雷应方、一并送京。交军机大臣、会同刑部、秉公严审以成信谳。其在逃之刘七并著该督饬属严缉速获解京以凭归案质讯。