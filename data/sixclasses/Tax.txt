反抗赋役征派

1○己卯。谕大学士等曰、前河南巡抚张圣佐奏摺内、止称宜阳县贼亢珽等、拒捕抢夺。派出官兵、攻破神后寨、杀贼数十、生擒二十二人。阌乡县贼尹乔、王更一等、令知府李廷臣、领兵往拏等语。所奏殊未明晰。顷报奏米价摺内、阌乡县贼拏获与否、亦未申奏。看来张圣佐无能。宜阳、阌乡、渑池等县、与怀庆府甚近、不过三百余里。皆朕所经历。此间并无峻山、不可攻战之处。河北总兵官冯君冼、并未将贼情奏闻。此案朕留心久矣。朕交山西巡抚苏克济、总兵官金国正、从实访问。今苏克济奏称贼王更一等拏获、亢珽仍未拏获。此盗案根源、因宜阳县丁忧知县、指称军需科派豫徵明□山戊不□钱粮。又以道官瘦马、分给勒养情由激变。亢珽等、将知县拏去。官兵往战、攻破贼寨、始将知县取回。擒贼兵丁、贻累于民、又将村房放火。此皆原任巡抚李锡任内之事。闻贼亢珽等言、皇上因李锡居官甚劣、已取进京。若李锡伏诛、我等情愿引颈受刑。李锡居官固属不堪。但此贼不尽拏获、断乎不可。著刑部尚书张廷枢、内阁学士勒什布、乘驿急往、严加查获详审。一面于彼处正法。一面奏闻。　　

2○辛巳。河南巡抚张圣佐疏报、贼徒王更一等拏获。上谕学士勒什布曰、尔等往审此事、将本带去前苏克济奏摺内事、尔已闻之。到彼处、将贼潜住地方、与河北总兵官冯君冼住处相近、伊为何并不奏闻、又不将贼党即行拏获之处、察问。此事起端缘由、如何渐致、滋蔓、于何处行掠、于何处潜藏、及放火杀伤民命等情、尽行详察。指称军需科派。豫徵来年钱粮之知县、若果情实、即行拏问。丁忧知县被贼拏去、伊等为何隐瞒不奏被贼拏去、今复得回之知县、现在何处、须一并详察尔等到时、此贼悉行拏获则已若仍拒捕逃避尔等即领兵追拏。
　
3○奉差河南审事刑部尚书张廷枢等疏言、审据河南府知府李廷臣供、去年河南府属十四处、每地一亩、派银四厘。系原任巡抚。李锡、传八府知府面谕照派。又李锡发河南府瘦马二百九十七匹、每匹交银十二两。粮驿道戴锦、转发马八十四匹、每匹交银十二两五钱。除提问布政使张伯琮、粮驿道戴锦外、请敕吏部、问取李锡确供发臣、以便与张伯琮等所供、核对定议。得上□日、李锡、著革职、速行发往质对。

4○刑部等衙门议覆刑部尚书张廷枢等、察审河南阌乡等县官员私行科派以致贼首亢珽等、拒敌官兵一案。阌乡县令白澄以火耗等项借端取银六万五千两。宜阳县令张育徽、以马价等项、借取银四千零五十两。俱应拟绞监候。河南府知府李廷臣、私派滥徵。同武弁缉贼、并伤良民。应拟斩监候。原任巡抚李锡、激变地方。应斩立决。查李锡、李廷臣、白澄、张育徽、俱发往甘肃效力。事完之日另行请上□日。布政使张伯琮迎合李锡、私动库银。又失察属员科派现任巡抚张圣佐未将贼情奏闻。又不严加缉捕总兵官冯君冼、不尽力缉贼俱应革职。冯君冼所有拖沙喇哈番亦应革退。得上□日、张伯琮张圣佐、俱著革职。冯君冼、著革退总兵官。留伊拖沙喇哈番余依议。

5○河南巡抚富德奏、上蔡县王作孚聚众闹堂一案。民间鬨传。实为勒报地亩起见。今饬南汝道杨廷翼确查。得旨、此案务须查询确实。秉公办理。

6○谕、据河南巡抚硕色摺奏、中牟县九堡地方。估建月堤坝台等工。例应佥雇人夫。给与工价。官民从无异议。今县民潘作梅、抗不应夫。于钦差经过时。具词告免。奉发押候查讯。讵潘作梅党羽、胁聚多人。将知县姚孔针、围在城外泰山庙内。不容进城。随据开归道沈青崖、开封府知府朱绣、中军路峨等、陆续拏获党棍四十四人。究出张淑德、张二麻、张钵、白老小四犯。俱系为首号召。尚有要犯潘明亮等未获。现在设法查拏审拟等语。近来屡有聚众抗官之事。奸棍逞凶。殊干法纪。观中牟此案。又与山西安邑、万泉、相类。如此相率效尤。刁风断不可长。所有现经审出为首之犯。应行正法者。该抚一面具题。一面即于本处正法。以儆刁顽。其未获要犯。该抚即速严拏。无令奸徒漏网。拏获之日审明。即照例办理。　　

7○谕军机大臣等。中牟县聚众之案。首犯应正法者。著即于本处正法。已有旨谕部。至所奏潘作梅一犯。原因伊为首具呈。被拘押候。以致党羽多人。鬨闹抗官。彼时曾否被其挟制要回。此系起衅之犯。应从重究拟。所云钦差。复系何人。曾作何处置其事。其知县姚孔针。既被众围在城外。有无被凌辱殴打情节。摺内俱未声明。著硕色详悉确查。据实奏闻。无得稍有掩饰。并将所发谕旨。抄寄知之。寻奏、查此案臣闻信之始。即委祥符县知县顾师仁、前往查看。时刁民已至离城五里之郭家庄。顾师仁即会同姚孔针、往该庄晓谕。其时刁民声称、潘作梅为众人之事具呈。今独被拘。必欲放出。纷纷鬨闹。当经顾师仁、晓以例禁。并加劝谕。众人惟将姚孔针围在泰山庙内。不容进城。彼时臣所委之开封府知府朱绣、中军路峨等。带兵役已至中牟。刁民旋即奔散。潘作梅并未被其要回。至知县姚孔针、前据顾师仁禀覆、止被围在泰山庙内。并无辱殴等情。再钦差系大学士臣高斌。由江南至豫省。经过中牟。潘作梅前往具呈。时河东总河臣完颜伟、亦同在一处。潘作梅将呈误投河臣处。当经河臣面交管河道沈青崖、发县查讯。钦差大学士臣高斌、并未与闻。处置其事。报闻。

8○又谕、据国泰奏、拏获恩县聚众抗官之左都、马现等。审明正法。分别定拟。并声明该县知县任钟岳、查无派办不均。及短价侵渔情事等因一摺。国泰办理此案。颇为妥协。仪封堵筑漫口。工程紧要。所需秸料。不得不令邻省协济。山东承办之各州县。及该县各村庄。俱遵办起运。惟左家庄劣监左都等。敢于抗违不办。且把持邻近之小村庄。一体抗阻。屡催不理。及该县亲往督催。左都等敢于抗违如故。甚至聚众夺犯伤差。并掷伤县令不法已极。其情罪甚为可恶。首犯左都、马现、实不可稍稽显戮。自应立时正法示众。以昭炯戒。其周普等各犯。并著三法司、核拟速奏。仍著该抚、将未获之三犯。严拏务获。审明另结。至该县任钟岳、既无派办短价情事。并无不合。而村民聚众伤差。实系左都等、抗违办公所致。与现在直隶井陉县知县、派累激变者不同。该县任钟岳、并无应得之咎。其因所带人少。不能擒捕。即上省禀请拏犯审讯。亦无不合。应免置议。　　

9○戊戌。谕、昨据福隆安等奏、查讯井陉县民、聚众抗官一案。所控知县周尚亲、科派款迹。在所不免。必须彻底根究。已降旨、将周元理解任。听候查办。今复据福隆安等奏、讯据该县管门家人骆荣、供称上年八月。采买仓谷三千石。官价原系九钱三分。彼时将银换钱给发。适钱铺短钱。该县止照六钱银数。给发钱文。其余三钱三分。若百姓无话。即不找给。今年正月间。闻金柱等庄。有人要告。随传集本县各庄乡保。找发银三钱三分。其二十八庄。俱经领去。惟金柱等四庄。不肯补领。即赴府呈控。质之该县周尚亲。亦不能辩。其为先侵后吐。已属显然。尚须逐案质证明确。方可定拟结案等语。是该县周尚亲、亲扣谷价一款。业经审实。所侵数至盈千。且滋怨激变。其罪已难轻逭。著福隆安等、即将各款审明。一并从重定拟具奏。至周元理、于所属知县中。有此等派累劣款。经县民控告。并不切实查办。遵朕向降谕旨。另摺奏明。于惩治奸民后。续将该县劾究。且于审拟结案摺内。声叙查明该县均无不合。显系有心开脱。冀以虚词了事。实出情理之外。不意周元理竟至于此。及传旨询问周元理。其覆奏之摺。仅认不行续参之过。而于称该县并无不合一语。匿不提及。尤属避重就轻。巧为支饰。盖周元理亦自知袒护劣员。应获重谴。故尔文过饰非。此等伎俩。岂能施之于朕前乎。可以存此一句疑案。即为无过。而朕之处分。为过严抱屈乎。周元理在直多年。由县令洊擢总督。其平日偏徇属员。诸事弥缝之习。锢蔽已久。但向未败露。朕亦不肯过于逆亿。即各督抚于所属各员。曲为护庇。皆不能免。而未经发觉。朕并不肯以苛为察。以刻为明。多方究诘。即或遇有袒徇属员之案。其事涉因公者。无不从宽留任。即如高晋一人。革任注册。至十余案之多。其明证也若周元理于科派激变之劣员。置之不问。且称其并无不合。显为开脱。其于政体官方。所系甚大。非寻常徇庇可比。此而不加整饬。何以服民心而肃法纪。周元理简任总督以来。办理诸事。颇为尽心。朕方且怜之。即派福隆安前往查办。曾经面谕、不愿周元理之果有此事。今既审明属实。不能因周元理之小节足取。复示姑容。朕综理庶务。一秉大公至正。功罪轻重。惟视人之自取。此事若复姑息。非所以示公允。且恐各省效尤。吏治尚可问乎。周元理本应革职。发往军台效力。姑念其年老。著革职、仍加恩赏给三品衔。在正定隆兴寺。同刘浩管理庙工。效力赎罪。其司、道、府、等官。应行议罪议处者。著福隆安等、于审结此案时。一并参奏。再降谕旨。并将此通谕中外知之。　　

10○山东巡抚国泰奏、十月初六日阳谷县知县郑飞鸣禀报、派拨协济豫省仪工挑河民夫。北乡四都庄头王伟、王太和等。以不应赴外省帮协延抗。饬役将王伟等、差押催办。该村多人。将王伟等劫去。又将粮书苗继孔房屋拆毁。随率同典史往拏。复将典史殴伤。当场拏获吕付廷一名。究问余党。现会同武员拘拏。查仪封堵筑漫口要工。前经臣会同河臣李奉翰奏请、于东省附近府分、帮协人夫一万名。并按照粮银三十两。派夫一名。今该县刁民夺犯殴官。臣即亲赴督拏。并讯起衅情由。按律定拟。得旨、览。又批、岂有此理。即当速行从重办理。奏内又称、知县郑飞鸣、现究出一同在场之武生亓冠军等数名。拘拏讯究。批、此人即当请王命立行正法。又称、派拨赴豫人夫。该县果遵奏定章程办理。民人不应抗违。其中或有分派不均。致激事变之处。批、既有此事。则且不可问知县之罪。当尽法处治刁民之后。再问其事所办当否。若并无不当之处。则该县尚系一能员。当送部引见以奖之。今此事办清否。速奏来。　　

11○又谕、据富勒浑奏、新蔡县监生李钊、包侵河工夫价。聚众抗官一案。实属奇事。李钊系属监生。胆敢将应徵夫价。私自包收。抗不交纳。李钊之侄李芳远、李芳声、又敢纠约多人。执持器械。赶至城下。放枪喧闹。此非造反而何。且火器久经严禁。此从何处得来。肆行不法。可恶已极。非寻常抗官违误者可比。富勒浑现在驰往该处。即督同臬司王站柱、及文武员弁。将案内人犯。迅速查拏。毋使一名漏网。至此案首犯。即应凌迟处死。其随从各犯。既经放枪。欲图进城劫犯。情罪重大。亦应于拏获审明后。将应行正法者。即行正法示众。不得稍存姑息。至典史陈玉、当将首犯李钊收禁。率领兵丁民壮。用枪打退恶匪。尚属能事。著于查拏事竣之后。送部引见。再该县有无县丞在城驻劄。曾否在事出力之处。并著富勒浑查明具奏。将此由六百里发往。并谕阿桂知之。寻奏、新蔡县并无县丞。典史陈玉、往拏李钊。外委金国安同去。及党恶到城放枪时。亦系典史外委、同教官王之璧等、率领兵从守护。金国安、请与陈玉、一体送部引见。得旨。览。又批、是。

12○谕曰。河南新蔡县奸民李钊等。抗官聚众不法一案。富勒浑接据属员禀报。即亲往该处协同南阳镇总兵郭元凯、派委员弁、分路严缉。现将首夥各要犯、陆续拏获、并将李钊等二十一犯、分别凌迟斩决示众。余俟部议定罪。富勒浑、郭元凯、办理此案。颇为迅速。著交部议叙。其在事出力人员。并著富勒浑查明具奏。一并交部议叙。

13○谕军机大臣曰、吉庆奏拏获闹漕弊命之犯。严究办理一摺。此案该犯等、倚众挜交。殴毙多人。所有先经锁押人犯。胆敢趁势脱逃。成何事体。似此恃众行凶。目无法纪。其情罪甚重。与日前毕沅所奏、拏获纠夥肆劫之杨应子等。尚拘泥请旨。曾降旨将该督申饬。并通谕各督抚。以此等人犯。即当立正典刑。以防在监滋事者。正属相同。吉庆一接禀报。即亲赴该处督办。甚是。著传谕该抚、务将已获之犯。严加根究。未获之犯。按名查拏。必须讯出正凶。一面正法。一面奏闻。不可稍事姑息。其实系无辜者。即予省释。亦不可因案关重大。稍有株连。至该县书役家人。如果有从中需索。激成事端者。自当严惩究办。惟该县陈钟灵、系本处地方官。若无办理不善之处。原可不必苛求。即有纵容酿变情事。亦宜俟究获正凶。审明正法之后。再行续办。若此时遽将该县参革治罪。使奸民闻知。见伊等与地方官两败俱伤。转致刁风益长。所谓民可使由之。不可使知之也。将此由六百里加紧谕令知之。仍将案犯是否全获究办之处。迅速覆奏。

14○谕议政大臣等温保居官甚劣苛虐百姓、至于已极。前乃自奏其居官甚善万民颂美欲为树碑由今观之、沿途众庶无不愿食其肉而怨讟之者况温保不比他人彼尝为学士朕爱惜斯民之意岂不知之甘度居官亦最庸劣今蒲州民变逃入山中若辈如能素勤抚恤百姓岂遂抗匿至此巡抚倭伦往彼招抚、倘不顺从欲将温保甘度拏赴彼处正法、然后用兵今思其服官污浊朘削小民、殊为可恨此等贪官不加诛戮众不知警著议政大臣部院堂官会同议奏。寻议覆温保甘度居官恶极应皆正法以警众人请将温保、甘度、革职严拏赴京交与刑部从之。　　

15○刑部等衙门议奏、原任山西巡抚温保、布政使甘度、横征科派、激变蒲州百姓。温保、甘度、应拟立斩。太原知府孙毓璘、将库内收贮银二万八千五百两有奇、侵没入己。应将孙毓璘、照侵盗钱粮例、拟斩监候。得上□日、温保甘度已经革职、从宽免死。孙毓璘依议应斩、著监候秋后处决。

16○谕户部。年来甘肃地方、办理军需。虽一切动支公帑。丝毫不取于民。而挽运转输。不无资于民力。朕心轸念。特将雍正八年额徵钱粮。悉予蠲免。以示恩恤。今闻该抚许容、以兵饷无抵。将历年旧欠、勒限一年全完。民间甚为扰累。以致不法之徒。借端生事。许容才具短浅。识见鄙陋。办理此事。甚属错误。夫本年钱粮、既经豁免。而仍严比旧欠。大非朕加恩沛泽之意。若云兵饷无抵。自可具题请拨。何得于蠲免之年、而行催徵之举。除生事民人。应秉公惩治外。著将惩比旧欠之处。即行停止。　　

17○又谕、据御史张孝□□呈奏称、蒲州府属万泉县。去冬因办理以粮载丁一案。有刁徒聚集多人。围城毁屋之事。至今未见邸抄。似未可希图省事。在外完结等语。此事从前未据该抚奏报。朕思蒲郡乃晋省边要之区。聚众乃大干法纪之事。此等刁风。渐不可长。可传谕爱必达。令其查明此事起衅根由。及现在作何完结之处。据实具摺奏闻。寻覆奏、此案丁摊地粮。缘该县民籍多而盐籍少。是以盐户匀摊之数。较少于民。有该县举人张□□与琳等。暗使县民冯世禄等捏称门银一项。原系盐户应办。赴省具控。前抚臣阿里衮饬令仍向民户徵纳。张□□与琳等出具甘结。县民嗔其反覆。将张□□与琳等房屋焚烧。查案内并无围城一事。此案始于上年九月。节奉前任抚臣严批。又拏获冯世禄等解蒲审究。该守朱发、一味姑息养奸。至今未覆。询之两司。佥称该员在任数载。素日办事。即无决断。俟审明完结后酌量具奏。得旨。览。是何言耶。以无决断之人。而令其在知府之任数载。布按皆知。何不告之巡抚。此足见伊等不实心矣。

18○谕军机大臣等。近据爱必达奏、山西蒲州府属之万泉县。去冬因办以粮。载丁一案。有刁棍聚众毁屋之事。解州安邑县。又于今年三月、有聚众拆毁牌楼、塞门放火、拒捕伤人之事。蒲州府永济县民、因与陕省之朝邑华阴争占地界。有拆毁草舍之事。山西民风、素称淳朴。而比来动辄聚众逞凶。皆由地方官平日不能约束整顿。以致刁民无所顾忌。阿里衮在山西时。非不实心任事。但未免过于细心。惟恐属员窥探意指。而属员转因此避事。因循观望。是以上下之情。乖隔不相联属。于属吏贤否。反不能周知。无由训饬稽查。而民风因以肆其刁横。今调任山东。事繁民玩。更非晋省可比。朕甚为悬念。可传谕阿里衮知之。毋致属员得为朦蔽。　　

19○又谕、前据爱必达奏。安邑县村民、聚众多至七八百人。拆毁牌坊。塞门放火。拒捕伤人一事。因爱必达于此等重大案件。不过照常办理。轻重失宜。随经降旨申饬。并令严拏速办。今据罗俊奏称、三月二十日。安邑县百姓、因追比钱粮、聚众数百人围城。臣即亲赴该县查拏。刁民俱已散去。据知县佟浚口禀、拆毁东门外牌坊一架。火燎北门。臣验看并未烧毁。本日申刻。又据知县佟浚、差人禀报、百姓聚众复来围城。随饬署连城都司魏杰、带兵前往查拏。民人仍复散去。现调附近兵丁二百五十名。倘刁民再敢聚众。星赴该县擒拏为首之人。照例治罪等语。刁民聚众多至数百人。围城放火。旋散旋聚。不法已极。自应立摛首事、及附和逞凶之人。或即行杖毙。或审明速奏。令凶徒知所畏惧。爱必达前奏。办理已属宽纵。今罗俊出巡之地。距彼处甚近。乃仅委微末员弁、以备弹压。并未迅速查拏首恶。竟若驱之四散。即可置之不问。罗俊身属总镇大员。其观望情形。皆由爱必达宽纵所致。该省提镇。于此等刁悍恶习。并不协力整顿。无以诘奸禁暴。申国法而警刁风。殊失大体。可再传谕申饬爱必达。令将此案确查。务获首恶。尽法速处。毋使奸徒漏网。并将现在办理此案情形。即速奏闻。再近来山西雨泽曾否沾足。民情若何。著一并奏闻。　　

20○丁卯。谕、前据山西巡抚爱必达、奏报解州安邑县刁徒聚众、拆毁牌楼。又万泉县聚众抢犯。现在查拏审拟等语。今复奏安邑致衅缘由。因该县知县佟浚、轻信衙役、锁拏欠粮民人。将伊题参革职。不职知县。原不可姑容。然何不查察于平时。而纠参于刁民聚众之后。使彼奸徒意必自谓得计。且当下拏获之三人。凶党竟敢挟势要回。其查拏首从各犯。经今半月。并未据擒获奏报。似此刁恶之风。若不迅速痛惩。何以警奸徒而禁凶暴。且何以安良善而靖闾阎。著侍郎雅尔图、驰驿前往。会同该抚爱必达、前赴解州。将案内首从各犯、查拏严审。分别定拟。应正法者、即于彼处正法。以申国宪。以正民风。至所参安邑县知县佟浚各款。亦令雅尔图会同爱必达审明具奏。其万泉县抢犯案内情节。一并会同查办。雅尔图有应带司员。即令带往。

21○谕军机大臣等。安邑民人聚众一案。前已传谕爱必达。令其严拏首恶。从重审结。以警刁风。昨据河东盐政众神保奏称、因该县催徵钱粮。将拖欠民人拘禁追比。以致刁民聚众喧闹。今据爱必达查明启衅情由。因该县知县佟浚、轻信衙役家人。将粮民签拏锁押。众民忿怒莫遏。将知县题参革职等语。是起衅之由。实因拘押粮户。即可从拘禁追比人等之家属亲党内、踪迹倡首奸徒。密拏跟究。即或稍有株连。而首恶不致漏网。亦可令众人知所畏惧。乃半月以来。并未拏获要犯。先将知县参处。刁恶之辈。将以聚众即可挟制参官。恣意逞凶。漫无顾忌。不因此益长刁风耶。即所参该县各款。向来督抚纠劾属员纵容仆役。亦常有之案。今不待查审聚众本案明确。即行题参。意欲安百姓之心。而实示之以怯。殊为不顾大体。轻重倒置。其万泉聚众抢回现禁之犯。大干法纪。亦不过饬该协及道府查拏务获。加意巡逻。谓如此办理。即可了此重大之案。甚属糊涂。特再严行申饬。因其初任巡抚。加恩宽恕。剀切训谕。已著雅尔图前往、会同审理。可一一遵照谕旨。悉心查办。

22○谕军机大臣等。据山西巡抚爱必达奏。万泉县乡民千余人。围知府朱发。要索监犯。砍伤家人等语。该处现有道员并游击、统兵在城。而刁民敢于聚众挟官。持械伤人。不法己极。侍郎雅尔图等。目今俱应已抵安邑。与万泉相拒不远。自可就近调度。该处现在情形若何。如何办理之处。著一面迅速严行查办。一面奏闻。其总兵罗俊、统兵至彼。作何办理。监犯冯世禄等、曾否被众人要回。著一并即速查明具奏。事已至此。惟有痛加剿洗。明正典刑。务得渠魁。以彰国法。断不可复存姑息了事之见。其令雅尔图爱必达罗俊皆知之。

23○谕、前因山西万泉、安邑有聚众抗官之案。特差侍郎雅尔图、前往办理。今据奏报、于中途患病、不能前进。又据巡抚爱必达奏称、万泉县刁民、屯聚多人。把守城门看此情形。必有巨奸为之谋主。煽惑愚民。逞凶肆恶。猖蹶至此。非寻常聚众可比。著大学士公讷亲乘驿前往。给与钦差大臣关防。率同巡抚爱必达严行查办。以彰国法。

24○谕军机大臣等。安邑、万泉、二案。朕遣大学士讷亲、率领该抚爱必达查办。自起身之后。朕计日望其将办理情形奏闻。即爱必达到彼。与乌尔登等先到彼处。亦应即行奏闻矣。乃迟至今日。始据奏万泉一案。先后共获人犯一百一十四名。要犯俱巳全获。彼时官兵初至。各犯有闻风躲匿。百姓亦有搬移附近别村。要犯有巳逃被获。百姓旋经招谕。亦即宁怗等语。此案纠众不法。凶恶巳极。其辱官抢犯。把守城门。非寻常聚众可比。或有蓄谋构衅。勾结奸匪。另有别图。是以命大学士讷亲、前往查办。其该处监狱有无疎虞。仓库有无抢劫。即如固原兵丁纠众时。有抢夺当铺等事。此次万泉凶徒肆横。一应当商店铺。有无劫掠。良善有无扰害。彼蜂屯蚁聚之际。百姓若何光景。是否安堵如故。及罗俊带兵前往。不能弹压于前。今若何擒获凶犯于后。此中情事、最关紧要。大学士讷亲摺内、并未叙及。若以朕盼望之切。先为略陈大概。则此摺所奏情节。即初一日到彼之时。巳可发摺。今迟至初三日。自可细加查察。逐一奏闻。乃摺内不过笼统陈奏。何以慰朕西顾之念。尔等可传谕大学士讷亲。令其详悉速奏。再爱必达摺内、称知府朱发、因刁民簇拥出城。遂手书朱票。由蒲州府放还。现巳全拏监禁。朱发为一郡之表率。平日庸懦。酿成事端。乃临事为刁民迫胁。遂尔书票放犯。其罪不容于诛矣。应从重议罪。至于此案审结时。所有统辖专辖之文武员弁。应遵前旨。照苗疆失守例、从重办理。又大学士摺内奏称、于三十日途遇抚臣赍摺之人。询知奏报续获人犯。恐致行迟落后。不如由驿递送。更为便速。因令赍回等语。此摺乃爱必达于四月二十八日赍发者。即恐稽迟时日。带回由驿递送。亦当于初一日即为赍遣。即今初三日所发摺内。亦并无此摺。若云讷亲所奏。即爱必达摺内情形。彼摺可以无庸覆奏。即应将此情节声明。再此次来摺之密封。上面拆破。下面竟未封口。所包黄纸。亦未粘封。讷亲系最精细之人。断无此理。此中自有情弊。巳差员前往沿途一带挨查。大学士讷亲、应将封发奏摺之人。细加询问。可一并传谕知之。再事巳定局。所办者善后耳。可于众犯正法之后。押解别犯赴太原。可令太原之满兵。便路护送。若有应至太原商办者。即亲至太原。乌尔登等先令回京。沿途暑热。不必似去时疾行也。寻奏、查万泉刁民。欲将蒲州人犯、提至本县审结。因闻知府到来。恐人少不足挟制。是以纠集多人。又恐知府回去。人犯不能提回。派留徒党把守城门。乃其起事本意。所有仓库监狱。全未干动。城内并无丝毫侵扰。百姓亦无惊惶。至罗俊、因查阅营伍。亲至安邑。未经查拏人犯。即回平阳。后因万泉有哄闹之事。带兵至万泉。彼时知府业巳旋府。知县亦调赴临晋。在后方回。该镇到时。刁民巳散。陆续于各处查拏。凶犯俯首就擒。百姓闻官兵一到。便都惊避。此等情节。臣概未叙入。实增惭悚。再臣于万泉发摺时。所包黄纸。缘与抚臣奏报、同在一匣。是以用纸另裹。未经粘糊。至奏摺实系封好。其封口损伤。上面封口、因摺子添多。将黄褥改薄。装垫不实。以致沿途松动擦损。其下口本系旧糊。挨动自脱。报闻。

25○谕军机大臣等、山西布政使朱一蜚奏前月得有透雨后兼旬以来。风日炎烈。本月初七八日得雨一寸等语。看此则晋省雨泽。殊未沾足。已批令将一切政务。先事绸缪。加意办理。巡抚爱必达、身任封疆。既以宽纵因循。致奸民恣为不法。贻害地方。若知将来处分必至离任。自以五日京兆。益复懈怠偷安。诸事旷废。则其罪更无可逭。况螟螣既除。稂莠既翦。则嘉禾益当滋之雨泽。今既稍有旱象。即当豫筹抚恤。无致皇皇待哺。可传谕大学士讷亲、严饬爱必达、一日在任。即有一日之责。新抚一日未到。所有地方应办事务。稍有疎忽。仍于爱必达是问。著悉心筹画。详晰奏闻。且此等情节自知可耳。亦不宜露于属员。以致威令不行也。再万泉、安邑二案。情节孰重孰轻。安邑起事在先。何以万泉猖獗更甚。所办万泉案内、据称看守城门。恐怕府主走了、提不回人来。并不敢有别的意思等语。张世禄等不过数人。何以遂能看守城门。是否实情。其河边追获要犯二名。有无拒捕。把总如何擒获。是否奋勇。作何奖赏。前所奏口供、俱未叙明。此事颇有关系。而两次所奏诸摺。未能彻底明晰。著将案内情节。一一详细奏闻。至各犯造谋附和、情形各别。今览供词。大率相类。想由叙录缮摺。不过撮其大要。未能备载。可传谕大学士讷亲、将原画供单。随便带来呈览。寻奏、查安邑刁民。于三月二十日、至县哄闹三次。初次拆坊。继则毁门。后又索回毁门之犯。皆系一日之事。万泉辱官守城。虽系四月初十起事。较安邑在后。但该处自上年九月、放火烧房以来。今年正月、则殴绅抗粮。三月、则拥众进城夺犯。积渐已非一日。情罪较安邑更重。至万泉刁民守城一节。查该邑甚小。兵丁连外委共止十名。又于抢犯后。衙役兵丁。畏其势焰。俱散匿城内。在城官员。俱不免畏首畏尾。一任刁民恣横。即每门拨一二人看守。亦无敢与之理论。再把总王于宾、探知要犯史考娃、王满仓、二人逃匿陕西。往彼查拏。协同该处地方。于黎明未开门时。将二人拏获。并未敢拒捕。查王于宾从前同都司胡璘、带兵赴万泉协拏人犯。闻有哄城之信。顿居不前。是以此处拏犯微劳。未便奖赏。得旨。所奏俱悉。

26○钦差大学士公讷亲奏。万、安、两邑刁民。现己讯供定案。万泉首犯张世禄、始而敛钱告状。继又主谋纠众。逼勒知府。拟斩立决。枭示。张正□□思等四名、殴官索犯。放火把门。安邑首犯张远、亲写传单。聚众哄闹。李林水、鸣锣纠党。胁众闹城。并拟斩立决。余犯各照律定拟。至阖省官弁。除巡抚爱必达、总兵罗俊、另摺题参外。其蒲州府知府朱发、万泉县知县李廷栋、庸懦遗误。酿成大衅。都司胡璘、河东道周绍儒、奉调不前。并请从重治罪。安邑县知县佟浚、平日纵容家丁衙役作弊。致起衅端。参革审竣后。从重议结。得旨。三法司核拟速奏。所参官弁。俱著革职。拏交刑部治罪。

27○谕、朕宵旰敕几。思所以惠鲜怀保之道。尤励始勤终怠之戒。不敢因临莅久而有泰心。近岁以来。科道官时有以民气渐骄为言。朕初不信。仍戒饬之。乃福建、则有罗日光、抗租拒捕之案。山东、则有张怀敬、聚众殴差之案。江南、则有王育英、号召罢市之案。广东、则有韦秀贞拒捕伤人之案。而莫甚于山西安邑、万泉、聚众抗官、守门索犯之肆为猖獗也。夫以普免钱粮。而民不以为恩。加赈厚恤。而民不生其感。偶或地方有司。办理少不如意。輙呼群咆哮。挟制官长。为督抚者。或避卞急之名。或存省事之见。不询根由。不顾大体。甚或参处官员、以图结案。夫百姓之敢于恣肆妄为。亦由平日不知尊亲大义。而平日之不知大义。则由于朕厚加之以恩膏。而不先率之以教化。督抚亦惟知朕有爱民之心。而不思朕有教民之责。居恒煦呕燠休。惟恐咈百姓之意。百姓目无官长。竟若官长去留。可操之其手。及群不逞哗然而起。而官长则己挂名弹章。以致益煽。习为故常。犹劣子之倚慈母。有所恃而无恐。且抗衡焉。不思守令者。朝廷之守令。敬守令。所以尊朝廷。普免加赈。格外之矜恤也。假如不蠲免。不赈济。譬之父母不顾其子耳。子不得生怨忿之心。乃既蠲既赈。而转不安分奉法。即使有司奉行不善。胥吏夤缘为奸。国有常经。民宜静听。夫父母爱子。亦爱其驯顺者耳。使其子纵欲而不能节之以礼。为非而不能裁之以义。至于捍法抵祸。议者必归咎其父母。其父母亦必自悔过纵之失。则今日之顽民聚众。干犯刑章。朕得不引为已过。深自愧悔也欤。然朕虽失教于前。尚思勤恳诲迪于后。以为众黎庶劝。各省督抚。其倡率州县。谆切化导。使愚民知敬畏官长。服从教令。勿复自蹈迷途。以益朕过。实厚望焉。各省督抚、其遍行晓谕。使远所穷乡之民。咸悉朕意。

28○谕军机大臣等据德沛自山西回奏称、自万泉安邑之后。复有似此者四案。皆已从严办理。朕询以山西民风。既如此刁嚣。何阿里衮在彼时。未闻有一案。而彼一离晋省。便有如此之多乎。德沛奏称、阿里衮在彼时。已有九案。内六案皆外结存案。其三案则以大化小。以小化无。亦并未存案等语。朕闻之骇然。既有如此多案。阿里衮何无一言奏及而到京见朕时。亦未面陈也。似此隐讳。在他人尚且不可。岂阿里衮亦为此乎。或因地方有此不法之事。随宜外结。可以不烦朕心。彼愚民无知。岂喻此意。转以宪章为不足惧。而轻犯走险。岂除奸去暴。防微杜渐之意哉。即万泉一案。未必非因此而起。总之已往之事。朕已不咎。即屡降谕旨训诲者。亦不因山西一任。办理有所未协。今伊在东省事务较晋省更繁。而齐东椎鲁之风。更甚于山西。若仍以处山西者处山东。是更增朕之忧虑矣。彼不比他人。岂不思朕用人颜面乎。

29○陕甘总督尹继善、陕西巡抚陈宏谋奏。谓南县故市寨。有玩法屯民汤桂宗。唆众抗粮。前充乡约之张绪勋。以催粮总旗张洪银、听比受责。起意抗官令汤桂宗率众垒塞县门。迨知县县丞出署查拏。遂各奔逸。旋经西安知府将张绪勋、汤桂宗等拏解到省。审实不讳。各依律正法惩治。未获随从各匪。勒缉另拟。并传示城乡。俾咸知儆惕。得旨。速行办理。以惩刁风。但果如此而止。抑亦有别情乎。速行奏来。

30○谕军机大臣等、据明山奏、成县毛嘴山民镡壮等、因县役催粮滋扰。纠众报复。拆毁武时发等房屋一摺。已交三法司核拟速奏矣。该督审拟此案。意存姑息。殊属非是。差役藉催粮名色。凌虐乡民。又复贩盐牟利。自有应得之罪。乃镡壮等、并不鸣官究治。辄敢聚众。纠约至七十余人之多。拆毁差役房屋。肆行恣横。实属目无法纪。岂可不从重多办数人。大示惩创。该督仅将为首及济恶二犯。拟以斩决。为从拟绞监候者。止坐四犯。而于在场喊叫助势之何秀等九人。竟照为从减等外遣。何以儆凶顽而伸国法。似此有心轻纵。岂封疆大臣整饬地方之道。至镡＜?亻与＞一犯。因欠粮拘比。敢于中途扎死差役杨英。并刀伤众役。凶恶已极。既经弋获。自应迅即审究。速正刑章。乃以上年十二月内之案。距今将及一载。尚称现在候审。殊不知事理轻重。该督向来办事。尚属认真。何以办理此等大案。宽纵因循至此。岂以已得总督。心满意足乎。明山著传旨申饬。并将何秀等犯。因何拟罪失当。及镡＜?亻与＞一案。因何审结迟延各缘由。明白回奏。毋得稍有掩饰。自干重戾。

31○安庆巡抚赵国麟、具奏宣城县民种军田。不甘津贴。聚众罢市。严拿究办。得旨、聚众罢市。大干法纪。应将为首凶犯、严拿惩治。以儆刁风。若牵累无辜。使奸民漏网。则罪在督抚有司。朕必不宽贷也。

32○又谕军机大臣等。据巡抚舒辂、摺奏安仁县民、聚众阻运仓谷一案。办理又甚错谬。刘丹闻该县拨运仓谷。即邀铺兵陈念章。写给匿名传单。率先起意滋衅。实乃此案渠魁。其因自系绅衿。藏匿不出。尤为狡狯可恶。今该抚以刘丹始终并未出场。仅照光棍为从例。拟以绞候。复援匿名文书之例加等。一人而有二罪。亦无此谳狱之体。至彭信托一犯。若因其纠众赶船。凶横尤甚。仅照为从例。不足蔽辜。即声明该犯情重缘由。与刘丹同科。一并从重定拟。有何不可。今乃以罪首归之彭信托。而使造谋肇衅之刘丹。得从轻比。则案情颠倒。处置失宜。该抚遇此等刑名重案。不能详察谳牍。归于允当。将何以胜封疆之任。此案俟该抚题到日。即著刑部改正。舒辂著传旨申饬。

33○又谕、据彰宝奏、江阴县丁墅桃花等镇。保正沈添益等。欲将熟田一并缓徵开写传单纠众突至县署。将公案桌椅毁坏。甚属凶悍不法。现在已究出一百二十余名。全获审办等语。地方遇有水旱偏灾朕念切民依。一经奏报。即饬该督抚悉心查勘有应行抚恤之处。不惜多费帑金。期闾阎均沾实惠。不使一夫失所。今岁江阴县西乡。偶被偏灾。业经有司查明。分别蠲缓。若成熟地亩。本非偏灾可比。百姓既明知得被恩膏。何得更于例恤之外。妄生徼幸。悍然藐法抗官。毫无忌惮。而保正等。皆属在官人役。乃敢借端歛钱。煽惑众人。入署毁坏公案。实为不法之尤其罪无可复逭。朕于良民偶遭灾歉。加意拊循。惟恐不及。若受恩不知感激。甚至干犯县官。则去莠锄奸。国法不能曲贷。此案已降旨该抚严审定拟。并将此通谕知之　　

34○癸酉。谕、据彰宝奏、审拟江阴县保正沈添益等。欲图熟田缓徵。聚众鬨堂一摺。已批三法司核拟速奏矣。摺内有询据该犯。纠约四镇保正。同众挟制县官。其丁墅、桃花、利城三镇。均已随同赴县。独前周一镇。并无一人听从入城等语。乡民散处村落。良莠本属不齐犯法者必惩安分者当奖刑赏一秉大公各随其人所自取此案不法奸民。已按律定拟其并未随行附和之前周镇保正民人等奉法不敢为非。甚属可嘉著彰宝即行确查将保正酌量加赏该镇民人所有本年应完漕米加恩特予缓徵。仍将此出示晓谕。使知滋事匪徒。不能幸逃宪典此外能知大义。皆吾善良赤子。原不惜格外施恩。优加体恤。使众人共知激劝。并将此通谕知之。

35○德沛又奏、晋江县所辖之衙口乡。施姓丁壮一万余人。自恃族大丁多。哨聚械斗。拒捕抗粮。兴贩私盐。劫夺货船。靡恶不为。有司畏事隐忍。莫敢谁何。窃思光天化日、岂容魑魅盘旋。若迫以兵威。又恐伤好生之德。随严饬传唤伊通族族长十余人来省。面数其罪。皆俯首无辞。情愿转谕族众。悛改自新。并出具领罪甘结。但恐一时虽觉安妥。终非永久之计。臣拟于附近衙口地方。移驻文武。以资弹压。文员宣谕化导。就近理讼缉凶。武员多带兵丁。梭织游巡。严拏匪恶。仍不时委员稽察。以期渐至驯良。得旨、此见甚属可嘉。向来督抚皆匿而不奏、殊非封疆大臣之度也。　　

36○福州将军署闽浙总督策楞奏、闽俗刁悍。殴官械斗。相习成风。事由姑息。宜加惩创。得旨。知道了。有旨谕部。况今汝署总督。此即汝之责矣。勉力整饬之。谕、向因闽省漳泉地方。民俗剽悍。好勇斗很。而族大丁繁之家。往往恃其人力强盛。欺压单寒。偶因细故微嫌。辄聚众逞凶。目无宪典。漳泉大率如此。而他府亦复不免。蒙我皇考特颁谕旨。谆切周详。令该督抚董率有司。时加劝导。训诲提撕。务期革薄从忠。共成礼让之俗。无如积习难移。而官吏又奉行不力。今朕闻得数事。皆出于理法之外者。本年四月间。福州府属之屏南县典史。下乡徵粮。乡民竟将典史殴打捆缚。又兴化府属之仙游县告病知县邵成平、赴省领咨。有县民李姓、因讼事未结。嗔其即行离任。竟于中途截住。肆行辱殴。至于漳、泉、等府民人。凡遇争夺田土集场。以及口角等事。辄率多人。执持器械。以决胜负。大姓欺凌小姓。小姓不甘。又复纠集乡人。复仇报怨。又广晃之惠、潮、两府。与闽之漳、泉、壤地接。江西之宁都一县。与汀州府亦属毗连。悉皆薰染刁风。号称难治。数处之人。犯罪发觉。则互相窜匿。彼此为逋逃之薮。奸宄丛生。州县等官、未免自顾考成。曲为隐讳。而前任督抚。又于属员中稍欲振作者。嗔为多事。苟且玩愒。视为固然。即如前任永春州汪廷英、于乾隆元年。因乡民两姓争斗。前往弹压。竟被凶殴其后不过以枷责完结。结息养奸。莫此为甚此有关于人心风。俗之要务。著闽、广、及江西督抚。时刻留心。化导整顿。务令循理迁善。革其非心。倘有怙过不悛。仍蹈故辄者。即分别轻重。寘之于法。不少宽贷。如此、庶人心知所儆惧。而恶俗可以转移矣。　　

37○闽浙总督喀尔吉善、福建巡抚陈宏谋奏、据泉州府惠安县知县邵应龙详称、该县粮户疲顽。每年秋成后。县令赴乡亲徵方纳。十月内循例赴乡。玉山铺、山尾村庄。顽抗不理。嗣复亲往催徵。讵粮户不服拘比。争持棍石、殴伤差役三名。并向轿内掷石。当场获犯何献、何笃、众始分散等情。臣等即差弁飞谕泉州府知府、并城守参将、带兵役搜拏。据报、续获犯十八名。均系何姓。余未获奸民。并分路严缉。查抗粮拒捕。聚众殴差。强悍已极。现饬将已获各犯解省。并俟余犯拏齐。逐一从重定拟。得旨、此风甚不可长。必应从重多处数人。庶令知畏。仍一面办理。一面奏闻。　　

38○又谕、福建惠安县民何献等、抗粮拒捕一案。奸民聚众。拒捕辱官。此种刁顽恶习。断不可长。此案前于喀尔吉善奏到时、已经批谕从重多处数人。令知儆畏。该省漳泉一带。民情刁悍。屡有此等聚众抗官之事。所当严示创惩。俾人人知惕。不致轻犯。可传谕喀尔吉善、陈宏谋、令其遵照前旨。速行审明。从重归结。仍一面办理。一面奏闻。

39○又谕曰、王亶望奏、嵊县民人王开经等、拖欠钱粮。因典史何光曙、带同书役。前往查催。该犯辄将差役殴打。知县吴士映、闻信亲往查拏。王开经、复敢纠集多人。将该县殴辱。现在将已获各犯供出之人。按名拏获等语。同日并据李杰龙奏报、带同游守等。星往协拏。将陆续拏获各犯。交司道查办各等语。李杰龙、闻有纠众殴官之事。即带同兵弁。前往协拏。甚属可嘉。已于摺内批示矣。至该犯王开经、于应徵钱粮。抗不完纳。及该县亲往查办。复敢纠集至五十余人之多。肆行殴辱。实属不法已极。不可不大为惩创。以警悍俗而遏刁风。著传谕王亶望、即速率同司道等。详悉严讯。将该犯等、如何起意纠众拒捕。及何人同谋助恶。并现获各犯外。尚有无未获之犯各情节。彻底根究。毋致有一人漏网。并著于定案时。从重多办数人。毋得稍存姑息之见。将此谕令该抚、并令李杰龙知之。　　

40○又谕、据福崧奏、查拏纠众闹漕、首从要犯审办一摺。据称浙省近年办理漕粮。上下视为利薮。劣衿地棍。乘机挟制。包揽把持。竟成规例。甚至纠众抗拏。喧闹公堂。地方官或以素染贪污。甘心隐忍。或以人数众多。难以查拏。讳匿不报。以致酿成锢弊。并称上年办漕。即有聚众喧闹之事。仅以枷责完结等语。浙省政务废弛。各州县经徵漕米。百弊丛生。实堪痛恨。劣衿把持公事。最为地方之害。若稍事姑息。则伊等不知儆畏。益无忌惮。适足以长刁风。自应严拏究办。尽法惩治。庶可以绥靖闾阎。至摺内所称首恶监生钱徵书一犯。是否系已故尚书钱陈群之子孙。世家子弟。尤应安分守法。不可干与公事。若系钱陈群之子孙。即当于审明定案时、一面正法。一面奏闻。朕于旧臣之裔其应行加恩者、无不加恩。而于应行惩治者、亦不稍为宽假。著传谕福崧、即行查明据实覆奏。毋得稍存瞻徇之见。总之浙省诸务废弛。皆由陈辉祖在总督任内。全不以事为事。以致酿成积弊。且以上年聚众闹漕之事。并不据实陈奏。深负委任。朕实不意其负恩昧良。至于如此。福崧初到浙抚之任。实力整顿。所办甚属可嘉。但不可始勤终怠。庶克副朕委任之意。著将此由六百里谕令知之。

41○戊辰。谕军机大臣曰、吉庆奏、审明闹漕弊命各犯。分别办理一摺。已交军机大臣、会同三法司核拟速奏矣。此案人数众多。巡抚若不亲往。地方官吏。未免观望迟延。今吉庆一接禀报。即亲赴该处督率查拏。将案内要犯究明。拏获办理。尚为妥速。著赏给大荷包一对。小荷色四个。以示奖励。

42○是月。署福建布政使裘行＜⿱⺮闲＞奏、闽省仓库自乾隆六十年清查以后。有流交无著之款。分摊后任。而接任之员。以为非己任内之事。迁延诿卸。迄无清款之期。又海洋船工经费、及缉匪口粮等项。皆取给盐商生息项下、及本省官员捐廉银两。遇有不敷。则动用司库杂款。先行发给。此则以官帑垫私捐也。又州县应交摊捐各款。一时不能措缴。转挪动地丁钱粮。先行解送。此则以正项垫杂款也。节年头绪不清。以致司库杂款项下垫用较多。致干部诘。州县经徵项下丁耗私挪。转多悬宕。此则为各省所仅有。臣现在严核州县正项。按款批解。不许与摊捐各款稍涉通融。至司库动用项下。详慎出纳。即船工口粮等项、有可节省。即详明立案。得旨、甚是。又奏、闽省风气。俗悍民刁。向称难治。然臣察访闾里小民最畏官势。亦甚有良心。官长如果清廉。即听断偶误。亦皆心服。以为官长未得钱也。自贪吏辈出。以词讼为取利之源。以械斗为敛财之薮。不但不能养之。并其所养者而夺之。不但不能教之。并其服教者而诬之。而民心始离矣。始而怨官。继而仇官。遂至抗粮械斗之风。日益滋甚。罪岂在民。实地方官有以启之也。得旨、平心之论。即从前教匪之事。亦由官逼民反也。又奏、闽省近日营伍。略知敛戢。然藩司署中。每日各营投文。除应领正饷外。如修补战船、筹铸炮械、及赏恤溺海兵丁难眷、与夫兵弁出洋借支粮俸。日不下二三十件。无怪经费之不敷也。臣愚以为止须整饬营规。严防海口。所设战船。仍照从前会哨巡查。使之不敢近岸。居民即可安堵。似不必责以远涉大洋。冲波缉匪。况闻蔡牵私收商税任意挥霍。与沿海居民久相浃洽。即水师兵丁及投诚贼匪。亦有为蔡牵通信之人。官兵一有举动。彼早闻信远扬。即有可乘之机。弁兵亦未必肯出力前往。盖此匪一经擒获。营中别无希冀。不能藉寇糜饷矣。以臣窃计。恐蔡牵终难就获也。得旨、实有此敝□大。览奏俱悉。一切勉力办理。

43○丙子。行在刑部议覆、浙江巡抚清安泰审拟平阳县民庄以莅抗粮殴官分别治罪一案。得旨、此案庄以莅先因挟嫌纠抢陈步高洋钱衣物。饬缉未获。继复阻挠花户自纳钱粮。其平昔肆横乡里。已属目无法纪。迨被获解官。伊子庄正甸辄敢纠众截夺。甚至殴伤官弁。抢劫粮银。该犯乘机喊救。扭锁脱逃。是庄以莅实为此案罪魁。即案内问拟斩绞及监毙枪毙各犯致死根由。亦皆由彼起衅。此种刁民。必应严办示惩。今起意为首夺犯殴官重罪。已坐伊子庄正甸。将该犯照刁民抗粮聚众逞凶殴官为从例、拟绞监候尚觉情浮于法。庄以莅著改为绞决。其许君善一犯、执械打破该县轿顶。致县令落轿受伤。情节较为凶横。亦著改为绞决。现距秋录之期已近。庄以莅、许君善、均著即行正法。其余阿商、林阿旦、陈玉祥、三犯、系在场助殴。致伤兵役家丁。俱著照拟绞监候。入于明年秋审情实办理。首犯庄正甸、罪应斩枭。著严拏务获。按律抵罪。余俱照所拟完结。
　　
44○又谕、董教增等奏、审明抗粮夺犯首从各犯分别定拟一摺。此案林弥高敛钱抗粮。复纠众夺犯。煽惑乡民。抗官喧闹。实属大干法纪。董教增等、于审明后。即将该犯正法。所办甚是。并著查明该犯之妻、发遣别省驻防。该犯之子、发遣新疆。以示惩儆。　　

45○浙江巡抚陈若霖奏、归安县地棍吴名扬、勾结抗粮。纠众拒捕。饬令藩司伊什札木素、会同署中军参将吴世火□冈、酌带弁兵。前赴该处。解散胁从。严拏首从抗拒各犯。得旨、为首者必应从重惩办。以戢刁风。亦不可拖累平民。好为之。　

46○又奏、粤西各属。多系土苗。猺獞素号难驯。然各有土官弁兵。管辖防御。不致扰害。惟庆远府宜山一县。环列十八村。悉属土蛮。内有白土、邱索、二村。凶恶尤甚。抗粮拒捕。劫夺强奸。无所不有。弁员兵役不能擒治。若不速行料理。必至各蛮效尤。臣等乘此时身在粤西。得以就近指麾。相机部署。随拨汉土兵丁三千余名。前往白土邱索二村。分路夹攻。又于各村寨大张晓谕、令其早献首凶。以分良恶。剿抚兼行。旬日之内。已攻破贼巢。擒获钜恶蓝明反。余党不日即可就擒。得旨、知道了。此等梗化顽民。断不宜姑息。以致养痈之患也。　　

47○钦差湖广总督吴达善。刑部侍郎钱维城。内阁学士富察善奏据遵义都司禀称、桐梓县刁民聚众带兵往拏。已获赵式璧等四犯。案情重大。现在兼程前往查办。得旨、是尔等审案已当完此案即当尽法严处以示警。不可姑息。愚民太不知恩。然亦地方官有以致之耳。谕军机大臣等、据吴达善等奏、桐梓县民赵式璧等、因勒派军需聚众一案。已于摺内逐一批示矣黔省地方。自良卿骩法营私。一切漫无整顿。吏治败坏已极。即如承办兵差一事并系发给公帑。不令丝毫扰及闾阎何至有徵派军需之事。即此可见地方官之办理不善。而所委之贡生生员等、又复从中渔利。酿成衅端皆所必有之事。但自办理军需以来。于支发经费以外。尚恐夫役运送等事。不能不稍资民力。复格外加恩赏赉。体恤不可为不至。百姓等具有天良。当共知感激。即或地方官。有违禁科派之弊。何难赴上司控理。乃竟公然聚众。屡次鬨闹。挟制官长。实乃目无法纪。此等刁民。若不尽法惩治。何以儆刁顽而安良善。著再传谕吴达善等。即上紧将案内首从各犯。彻底根究。严拏务获。尽法重治。以示炯戒。至该犯等敢于纠众抗官。未必不由风闻普安州。控告派累一案。本管官。缘此参革治罪。辄尔效尤滋事。此风实不可长。所有此案内办理不善之文武各官。此时且不必参处。俟本案审结。奸民正法以后。徐为查办。庶不致更启刁风。仍将现在查讯案犯情节。迅速审拟。具摺奏闻。寻吴达善等奏、刁民聚众。已拏获六十名。分别解省。现将头起。人犯赵式璧等严讯。俟得确情。尽法处治。得旨、览。看汝等、模棱者模棱。思家者思家。奈何奈何。

******
48○又谕、本日据吴达善等奏称、桐梓县民赵式璧等、因该县派办军需。典史将总甲周文伦等枷号。辄敢聚众百余人勒令典史开放复打毁贡生等房屋器物。现今拏获首犯。并经喀宁阿前往查办等语。已于摺内批令吴达善等。尽法处治。以儆刁风。看来黔省。自良卿在任欺罔长奸。吏治败坏。至不可问。前此既有普安州民人。于军报私附呈词。控告派累一案。今复有此刁民聚众之事。若不亟为整顿。益复无所底止。喀宁阿不过一谨守之人。临时未勉稍觉软弱。且任巡抚日浅。未经阅历。恐不能实力整饬。因思巡抚中。惟明德历任封疆颇为谙练。亦尚能振作有为。意欲将伊调任黔省。又虑其经办军需诸务。尚未报销难以遽易生手。未便轻为更调。但藩司钱度。亦系承办之人。或可代明德综核销算。不致疎漏浮冒。则明德原不妨移之贵州。以资整理。著传谕彰宝。即行详悉妥酌。迅速据实覆奏。并令明德自行忖度。能否令钱度接办之处。一并覆奏。至彰宝。虽驻云南。而贵州亦其所辖。今该省吏治民风。不堪若此。亦当留心董饬大挽浇漓。不得因相隔辽远。遂自诿为鞭长莫及。辄思卸责也。至傅恒在滇已久。于明德办理军需。现在是否可以更调。令钱度代为报销之处。知之必深。并著据所见速行奏闻。候朕酌量降旨。所有吴达善等原摺。及钞禀一件。并录寄阅看。　

49○谕军机大臣等、前以黔省地方。自良卿等骩法营私诸事废弛。吏治民风。败坏几不可问。不可不力为整顿。因喀宁阿谨守无能。是以降旨、简调宫兆麟。并传谕令其速赴新任。该省现有桐梓县奸民聚众一事。前经奏到时。恐非喀宁阿一人所能审办。业已传谕吴达善等会同尽法惩治。兹复阅喀宁阿所奏前往该处查办情形一摺。案内首从各犯。现获十八名。未获者尚多。先将现获各犯。押赴省城。严行究审。一面饬拏逃犯务获。一并从重讯拟等语。此案奸民赵式璧等、聚众百余人。屡次鬨闹。挟制官长。实乃目无法纪。不可不严行惩治。此时虽有吴达善等。在彼审讯而缉捕要犯绥靖地方等事乃巡抚专责。喀宁阿已令来京。宫兆麟应即速赴新任。上紧勒缉要犯。毋令一人漏网。会同钦差。将案内首从各犯。彻底根究。尽法严惩。以示炯戒。至黔省吏治民风。废弛不堪。宫兆麟到任后。务须极力整顿。一改从前积习。其喀宁阿另摺所参之童士奇。李翊等、已明降谕旨。著一并钞寄。并谕吴达善等知之。仍将查办情形。速即具奏寻吴达善等奏、此案已获犯六十名讯知起意为首。系李方荣。赵式璧等、乃助恶之人。余或被胁同行。或在场观望。共百余名。现刑讯根究。俟明确后具奏。即将起意为首各犯正法。分别枭示。又据供二月初八日递词时。李副将谕令在典史衙门暂住。次日算帐。是都司李中隆。既不即时锁押。次日又不查拏。以致各犯免脱。实属庸懦不职。请旨革职拏问。又据供。起衅由绅士苏酉山。经手数太多伊等不平。不肯上纳。是否官吏串通滥派。亦应查明治罪。现调桐梓县连年办理协济马匹案卷。及经收给发底簿。行提绅士书役等、赴省查办。得旨、是。此处应严查实情。不可姑息

50○谕军机大臣等、王士棻。因桐梓县刁民聚众不法一案。有生员在内唆使。请将不能约束之教谕徐经、训导甘型圣、革职。并自请交部严加议处一摺。此案前于喀宁阿奏到、业经降旨、将该教官革职。此摺毋庸交部。至学政有董率教职。训饬生徒之责。乃竟有生员合夥倡唆之事。该学政本有应得处分。并不系于到任之久暂。将来审明定案时。自当同失察之各上司。分别按例议处。何必汲汲自行陈请。其所奏请严加议处之处。此时亦毋庸交部。将此传谕知之。

51○又谕、据吴达善等奏、审拟桐梓县刁民聚众一摺已批三法司核拟速奏矣。此次承办兵差俱系官为发帑。不令丝毫扰及闾阎。且念经过地方。应用夫役。不无稍资民力。复格外加恩赏赉。并无勒派军需之事。即或有司办理不善。纵容胥役人等。藉端科敛。甚至不肖官吏。婪索侵渔。该民人何难赴上司控告。一经勘讯得实自必尽法严惩以除民累。乃此案刁民。辄敢纠集多人。入城肆横拆毁民房并至拥赴衙署勒放枷犯。直是目无法纪此等莠民之尤。孽由自作。于情理难以姑宽。业将首恶各犯按律骈诛。用示炯戒。至摺内称、该县里民聚众不法者。惟芦溪、东芝、溱溪、三处。其娄化。夜郎。二里。并未约会等语。可见桐梓百姓。不尽奸顽。虽据首犯供。此二里地处窎远一时未及纠约。但匪众因赶集入城滋事。三次号召多人。其事已鬨传合县。而娄化、夜郎、二里。独无。一人随同附和。是该二里民人。尚知守分奉法。具有天良。不可掩没其善朕惠爱黎元。无所不至。而彰善瘅恶。一秉大公。其有藐视国法者。断不肯姑息长奸。而驯谨良民。则深所嘉予。刑赏悉视其人之自取。随事具有权衡。著该抚宫兆麟。即行确查。将该二里里长民人。量加奖赏。仍出示晓谕。俾众人知所激劝。并将此通谕知之

52○贵州巡抚宫兆麟奏、桐梓县纠众刁民。已获九十余名。讯因兵差派马。众人疑董事侵渔。州县不为核算。遂酿大案。通省州县。大概皆然。已限各州县。将细帐传绅士同阅。众心自服。阘茸不即清算者查参。得旨、是知道了。经此一番料理。百姓亦不敢复一事。正宜及此整顿。

53○谕曰吴达善等奏、桐梓县刁民聚众一案。该县胡守业。因有协济派帮之事知必吊查收支帐目辄将原帐私行更换。并将从前各任收用帐簿。代为改造。其中恐有嘱托弥缝情弊请将署县胡守业前署县缪良栋。前署县事经历金德琳。一并革审又金德琳发银底簿内载有典史任埰支用赴站盘费银三十两亦应请将该典史革职等语胡守业。缪良栋。金德琳。俱著革职。交与该抚、将历任各员。有无串通侵肥情事。严讯确情具奏。其典史任埰。并著革职

54○谕军机大臣等、舒常参奏保山县知县李伟烈、典史汤继业、下乡催追采买谷石。复将社仓锁封。不容出借。并欲查访民间藏谷。丈量记号。以致百姓齐至县署。硬求缓比。逐散书役。殴辱亲友。复求该县亲立笔据。经提督海禄亲诣郡城。弹压晓示。谕令散去等语。已降旨将该县李伟烈、典史汤继业革职严审矣。至该处百姓。如果追比负屈难伸。应赴上司衙门控告、乃敢聚众赴署。纷纷殴闹。此风断不可长。自当查明为首倡议之人。即速严拏务获。从重办理以警刁风此皆因李侍尧在滇。不能正已率属贪黩成风。以致吏治废弛。民风刁抗。至不可问。今保山既有此事。恐滇省各属亦有类此者。著传谕福康安、随时留心体察。逐渐整顿。如有似此之案。即访查确实。一体严行办理。毋稍姑息。至查办时、尤须镇静妥协。毋涉张皇

55○乙亥。谕军机大臣等、据姚成烈奏、据荆门州知州萧凤诏禀称、该州民人万世印、散帖敛众抗粮。该州带役赴该处、将该犯拏获。带往州城审究。行至中途。忽有多人奔赴抢犯。该州出轿迎击。竟被殴戳致伤。并伤州役。经该州知会营员。会同搜捕。将万世印、及万青山、杜应元等拏获。该抚现在带同臬司前往督拏余犯等语。万世印诱众滋事。固为此案首恶。该犯虽已拏获。其纠夥抢劫之各犯。竟敢鸣锣持械。殴伤官役。目无法纪尤为可恶。不可不彻底究办。以申国法而靖人心。该抚现已带同臬司前往督拏。著传谕该抚、一面督饬文武员弁设法购线。按名缉拏。并究明起意夺犯及持械殴官者。系属何人。从重定拟具奏。毋使一名漏网。并查明该知州所办。是否得宜。一并具奏。将此由五百里传谕知之。

56○谕军机大臣曰、舒常奏荆门州刁民万世印等、抗粮聚众。夺犯殴官。当经该知州萧凤诏、将万世印等二十一名拏获到案。尚有逃逸之万洪昌等未获。现在亲赴荆门。督率查拏等语。万世印等抗粮不交。辄敢唱戏歛钱。约会构讼。迨经该知州访拏。其夥党复在途鸣锣劫犯。殴伤官役。实属目无法纪。此案前据姚成烈奏到。业经降旨。令其迅速严拏。彻底究办。并将该知州所办是否得宜。一并查奏。今舒常复自行前往督拏。自属妥善。所有未获在逃各犯。务须严饬文武员弁。设法购线。实力搜捕。克期就获。毋使一名漏网。其已获各犯。即著舒常等严切审究。讯明情节。将情罪重大之犯。一面奏闻。一面即行正法。毋使稍稽显戮。至该知州萧凤诏、办理此案。尚属奋勉。应送部引见。若有别情激变之处。并著舒常一并查明据实奏闻。将此由五百里传谕知之。

57○严饬大吏因循回护。又谕、朕前闻广东博罗县知县丁大松、因下乡催粮。该处百姓有与衙役争闹。强拉牛只。致将妇女拖落河内。该县庇护衙役。致被百姓打碎所坐之轿一事。又闻昌化县知县张聚奎、派役催粮。徵收过刻。经民人呈控本府。批县将书役等枷责。该县并不遵办。仍派令催徵。致民人腾怨。聚集多人。拆毁书役住房。该县闻信往拏。见人势众多。辄令兵役放枪。打死民人四名一事。当经密谕吉庆、查明据实覆奏。今据该督奏到。此二事俱系属实。可见朕所访闻。均为确实。但天下之大。兆民之众。朕一人耳目。岂能周遍。若必待访闻。始行奏明办理。则未经朕访察之事。事督抚即置之不办者。正不知凡几。即如粤东博罗一案。前任巡抚陆有仁。于上年十一月具题。率将差役拉牛。妇女落河。又挤破坐轿。各情节删去。实属毙混。著陆有仁明白回奏。其昌化一案。直待朕密谕到日。吉庆始以在逃要犯甫经弋获、现在解审具奏。是伊等于办理地方事件。因循回护。已可概见。此等陋习。亦不独广东为然。即各省皆所不免。若俱俟查询。始行究办。则吏治民生。贻误已多。又安用督抚为耶。试思回护一不肖有司。其市惠甚小。而俾一方怨讟繁兴。其流毙甚大。各督抚等、毋以朕不能周察。希图免咎。总之可对朕之事。见诸施行。不可对朕者。切勿轻试。方合奉公率属之道。特此通谕各该督抚等、务须共知儆省。实心任事。遇有地方案件。惟当无隐无欺。据实入告。即办理偶有错误。亦应于朕前直陈。转可邀免处分。不得虑干部议。有心毙混。欲求救过。转致自蹈重愆。负朕委任也。将此通谕知之。